<?xml version="1.0" encoding="utf-8"?>
<usx version="2.0">
  <book code="RUT" style="id">- Kuna, San Blas - Bible -Panama 2014 (DBL -2014)</book>
  <para style="h">Rut</para>
  <para style="toc1">Rut-Garda</para>
  <para style="toc2">Rut</para>
  <para style="toc3">Rt</para>
  <para style="mt1">RUT-GARDA</para>
  <para style="mt2">RUT</para>
  <para style="imt2">GEBE-SOGLENAID</para>
  <para style="imt">Garda-nug</para>
  <para style="ip">
    <char style="it">Rut-Garda.</char> We-gardagine, bunagwa-Moabʼgined-Rutʼye-nugadgi bur sunmaklenaid. Rutʼde, Israel-dulesulid. We-garda iba-bulegangine, degi, Israel-dulemar-igar-nabomalad-ibagangine narmaklesad.</para>
  <para style="is">Rut-Gardagi weyob sunmaklenaid</para>
  <para style="ip">Noemí wisgunonikid, Bab-Jehová e-dulamargi nued binsanoniye, ukud-dummad-naid bergusye, degi, Bab-Jehová mas-bukib ukdeeye. Noemí Judá-yarse gannar aligusad. Noemí, Rutʼbogwa Belén-neggweburgi gudii gusadgi sunmaklenaid.</para>
  <para style="ip">We-gardagine, weyob ilemakar sunmaklenaid:</para>
  <para style="io">1. Elimelec e-gwenadmala Moab-yargi maigusmalad (1:1-5).</para>
  <para style="io">2. Noemí, e-bala-Rutʼbogwa, gannar Belén-neggweburse nonikid (1:6-22).</para>
  <para style="io">3. Rut, Booz-nainugi-gudiid (2:1-23).</para>
  <para style="io">4. Booz, Rut-nikubi gualid (3:1-18).</para>
  <para style="io">5. Booz, Rut-nikunonikid (4:1-17).</para>
  <para style="io">6. David-e-dadgan (4:18-22).</para>
  <para style="ip">Be itogua.</para>
  <chapter number="1" style="c" />
  <para style="ms1">1. ELIMELEC E-GWENADMALA MOAB-YARGI MAIGUSMALAD</para>
  <para style="mr">(1:1-5)</para>
  <para style="s1">Noemí gudii-gusad-igar</para>
  <para style="p">
    <verse number="1" style="v" />Deunni, igar-nabomalad-dummagan Israel-yar-semamaid-ibagangi, ukud-dummad Judá-yargi nagunonikid. Agala, dule-gwensak Judá-yargined Belén-neggweburgined, na e-ome, degi, e-masmala-warbogwadmala Moab-yarse nadegusmalad. <verse number="2" style="v" />A-dule, Elimelec nugad. E-omedi, Noemí. E-machi-wargwen Mahlón-nugad, baiddi Quelión-nugmogad. A-dulemar, Efrata-dulemalad, Belén-neggweburginmaladid. A-neggwebur Judá-yargi-siid. Wemar, Moab-yarse modapmargua, agi megidapmalad.</para>
  <para style="p">
    <verse number="3" style="v" />Agi, Noemí-e-sui-Elimelec burgwenonikid. Geb Noemí e-sui-sorba na e-masmala-warbogwadmala wargwen besmalad. <verse number="4" style="v" />We-masmala-ebogwad Moabʼgined ome-nikunonimalad. Gwensak, Orfaʼye-nugad, baiddi Rut-nugmogad. Geb Mahlón, degi, Quelión birgambe (10) ome-nika-gudii gusmalad. Agi, burgwenonimarmogad. <verse number="5" style="v" />Degisoggu, Noemí na e-bendaked-sate gunonisunnad, ei-sui burgwis, degi, ei-masmala burgwisbar.</para>
  <para style="ms1">2. NOEMÍ, E-BALA-RUTʼBOGWA, GANNAR BELÉN-NEGGWEBURSE NONIKID</para>
  <para style="mr">(1:6-22)</para>
  <para style="p">
    <verse number="6" style="v" />Degine, Noemí wisgunonikid, Bab-Jehová e-dulemargi nued binsanoniye, ukud-dummad-naid bergusye, Bab-Jehová mas-bukib ukdeeye. Geb degidbali, Noemí e-balamarmala, Moab-yargi-mai armarsunnad. <verse number="7" style="v" />Degisoggu, Noemí, degi, e-balamarmala Moab-yargi-e-neggi noargusmalad. Na e-warbaa Judá-yarse nagab nadegusmalad.</para>
  <para style="p">
    <verse number="8" style="v" />Geb degine, Noemí igarba-nadapgua, e-balamarga sogded:</para>
  <para style="p">—¡Na bemar gannar be-nangan-negse namalo! Ar igi bemar dule-burgwismalad na be wiledaksamala, degine, igi be wile an-daksamarmoga, bitigi deyob Bab-Dummad wile-bemar-dakmogana gadin. <verse number="9" style="v" />Bitigi Bab-Jehová gannar-sui-nikuega bemar-imaksana gadin, adi, bemar neguya-nuedgi wergudii-gumalagar.</para>
  <para style="p">Geb degine, Noemí, na-e-balamar-wagar usad, adi, sogegar, degimaloye. Geb agi, e-balamar bela-bela bodmalad. <verse number="10" style="v" />Degine, geb Noemíʼga sogdemalad:</para>
  <para style="p">—Anmar beba be-dulemarse namarmogoed.</para>
  <para style="p">
    <verse number="11" style="v" />Noemí gannar amarga sogded:</para>
  <para style="p">—Na be-negse be namala. ¿Ar ibiga be anba namalosunna? ¿Ar ande gannar mimmigan-nikubalosi, be-suimarga gumalagar? Ar geg deyob gued. <verse number="12" style="v" />Bunamala, gannar be namala. An seredgus, an sui-bar-nikuosulid. Ar amba an bemarga sogdibe: ‘An emi-mutikidba sui-nikuoye, an mimmigan-nikubaloye,’ <verse number="13" style="v" />¿ar bemarde, we-masmala-dunguedse abitomalosi? ¿Ar amar-ular, bemarde suisuli gudii gumalosi? Suli, geg bemar deyob gudii gumalad. Ar an bur bule bemarba nunmaked itonaid, ar Bab-Jehová bela-bela angi yolenaid.</para>
  <para style="p">
    <verse number="14" style="v" />Degine, e-balagan gannar bela-bela bodmarbalid. Geb Orfa e-saka-wagar napi-usad, adi, ega sogegar, degimaloye. Rutʼdi e-sakagi-bangubisulidba besad. <verse number="15" style="v" />Agi, Noemí Rutʼga sogded:</para>
  <para style="p">—Be-aisu-omega-gusadba be namoga, ar edi e-dulemarse naded, e-bab-dummaganmarse naded. Eba be namoga.<figure style="fig" desc="Ruth and Naomi talking, Orpah leaving" file="CO00956B.TIF" size="col" loc="" copy="" ref="">Rut, Noemí-walik besad, Orfaʼdi, e-negse nade gusad. (Rut 1:14) </figure></para>
  <para style="p">
    <verse number="16" style="v" />Rut ega sogded:</para>
  <para style="q1">—¡Mer be anga soge, an be-mete naye,</para>
  <para style="q2">be angi banguye!</para>
  <para style="q1">Ar bia be nadesogele, an beba naoed,</para>
  <para style="q2">ar bia be megidapoe, agi an megidapmogoed.</para>
  <para style="q1">Ar be-dulemar, an-dulemarga gumogoed.</para>
  <para style="q2">Ar be-Bab-Dummad, an-Bab-Dummadga gumogoed.</para>
  <para style="q1">
    <verse number="17" style="v" />Ar bia be burgoe, agi an burgwemogoed,</para>
  <para style="q2">agi an diglemogoed.</para>
  <para style="q1">Ar unnila burgwedsega anmar na bangudmaloed.</para>
  <para style="q2">Ar degisulile, bitigi Bab-Jehová sabsur an-odurdaksunnana gadin.</para>
  <para style="p">
    <verse number="18" style="v" />Noemí deyob dakdegua, Rut eba nue-naye soge, agi, bar ega akar-sogsasulid.</para>
  <para style="p">
    <verse number="19" style="v" />Degine, geb Noemí, Rutʼbogwa nadmarsunnad, geb deyob Belén-neggweburse nonimalad.</para>
  <para style="p">Belén-neggweburse nonimargua, bela dulemar-aginmalad geger dakdemalad, geb sogdemalad:</para>
  <para style="p">—¿Wede, Noemíʼsursi?</para>
  <para style="p">
    <verse number="20" style="v" />Geb Noemí amar-abin sogded:</para>
  <para style="p">—Mer bar Noemíʼye be an-bimalo, ar Bab-Dummad-Bela-Gangued-Nikad nunmaked-dummad anga uksasoggu, a-ular, be an-bimarsunno, Maraʼye.</para>
  <para style="q1">
    <verse number="21" style="v" />An bela-ibmar-nika nadegusanad.</para>
  <para style="q2">Emisgindi, aka Bab-Jehová, ibmar-sate gannar an-obirisad.</para>
  <para style="q1">Ar Bab-Jehová-sogedba-gusad,</para>
  <para style="q2">degisoggu, ¿ibiga Noemíʼye anse bar gormalosunna?</para>
  <para style="q1">Ar emisgindi, Bab-Jehová sabsur an-odurdaksad.</para>
  <para style="q2">Ar Bab-Dummad-Bela-Gangued-Nikad boni-dummad angi barminonikid.</para>
  <para style="p">
    <verse number="22" style="v" />Deyob Noemí, e-bala-Rutʼmala Moab-akale, Belén-neggweburse nonimalad. Deunni, orosgisaar-dakleged-cebada gebe-weleded, a-ibagangi nonimalad.</para>
  <chapter number="2" style="c" />
  <para style="ms1">3. RUT, BOOZ-NAINUGI-GUDIID</para>
  <para style="mr">(2:1-23)</para>
  <para style="s1">Rut, Booz-mag-dake gunonikid</para>
  <para style="p">
    <verse number="1" style="v" />Noemí-e-sui-Elimelec-e-gwenad Boozʼye nugad. Boozʼde dule-nug-nikadid, degi, dule-ibmar-ibedid.</para>
  <para style="p">
    <verse number="2" style="v" />Ibagwengi, Rut-Moabʼgined, Noemíʼga sogded:</para>
  <para style="p">—An bese wilesagwa egisdo, sapurba naega wis be an-imaksana gadindo. Abakar nabir wile an-dakarmalale, dulemar-orosgisaar-dakleged-cebada-wenanaid-sorba sar-sargwen-bapatemamaid an weenaega.</para>
  <para style="p">Geb Noemí ega sogded:</para>
  <para style="p">—Eye. Bunagwa, be nae.</para>
  <para style="p">
    <verse number="3" style="v" />Rut nadsundo. Geb nainuse modapgua, dulemar-cebada-wenanaid-sorba weenai gussundo. A-nainu dakleardo, Boozʼgadi. Boozʼde Elimelec-e-gwenadid.</para>
  <para style="p">
    <verse number="4" style="v" />Agi, geb Booz, Belén-neggwebur-akar dule-ega-arbamaladse nonikid. Geb Booz dule-ega-arbamaladga sogded:</para>
  <para style="p">—Bab-Jehová beba gudimalana gadin.</para>
  <para style="p">Geb dule-ega-arbamalad sogdemarmogad:</para>
  <para style="p">—Bab-Jehová be-bendakmogana gadin.</para>
  <para style="p">
    <verse number="5" style="v" />Booz, ega-arbamalad-dummadse, Rut-egichided:</para>
  <para style="p">—¿We, doa-bunagwa?</para>
  <para style="p">
    <verse number="6" style="v" />Arbamalad-dummad abin-sogded:</para>
  <para style="p">—We-bunagwa, Moabʼginedid, Noemíʼba Moab-akar danikid. <verse number="7" style="v" />We-bunagwa wilesagwa wegii anga sogsagusad: ‘An bese wilesagwa egisye, wis be cebada-sar-sargwen-babatismamaid-weega an-imakena gadinye, be-sordamar-sorba an weenai guegarye.’ Geb agi arbadsundo. Emide, bunagwa wakdar-akar gunaid, neg-bipise unnila iche obunno danikid.</para>
  <para style="p">
    <verse number="8" style="v" />Geb Booz Rutʼga sogded:</para>
  <para style="p">—Bunagwa, nue an-itogo: An bega sogo, mer dule-baid-nainuse cebada-sar-sargwen-babatismamaid weenao. Mer bangubalo. Wegi anga-omegan-arbamalad-walik be gunai guo. Melle eba be beo. <verse number="9" style="v" />Anga-machergan-arbamalad cebada-wenanaidba, nue be atako. Omeganba be namogo. Emisgindi, anga-arbamaladga an sogsad: ‘Mer we-bunagwase gole-gole damaloye.’ Uku-uku be itoalile, dii bormomargi-siidse be gobnao, anga-arbamalad-siisadse.</para>
  <para style="p">
    <verse number="10" style="v" />Geb Rut Booz-abin napase wagar dulluu imaksagua, ega sogded:</para>
  <para style="p">—¿Ibiga angi be nued-gusa? An weginedsulin-inigwele, nued be an-daksad.</para>
  <para style="p">
    <verse number="11" style="v" />Booz Rut-abin sogded:</para>
  <para style="p">—An wisgusad, be-sui-burgwisad-sorba, igi be-saka-Noemíʼgi be nued gusa. Deginbali, be-babganse bar be nadsurbalid, be-yar-gwalulesadse. Aka be dulemar-gwapidse nonikid, gwen be dulemar-dakdisulidse. <verse number="12" style="v" />Bab-Jehová bega ibmar-buged ukena gadin. We-ibmar Israel-e-Bab-Dummad-Jehová-nuggine be abingaoed. A-Bab-Dummadgi be bendakleged amis gusad.</para>
  <para style="p">
    <verse number="13" style="v" />Geb Rut, Boozʼga sogded:</para>
  <para style="p">—Dummad, amba be nued an-dakdii-guena gadin. An be-maisur-inigwele, be-sabgued nue be anse oyosad. Be weligwar an-imaked, nue-ulubse be an-ebusdo.</para>
  <para style="p">
    <verse number="14" style="v" />Masgulleged-wachi-mosgu, Booz Rutʼse gochad, ega sogded:</para>
  <para style="p">—Wegi be sige. Madu be sue. Vino-gagbidgi be madu owardikue.</para>
  <para style="p">Degi, Rut arbamalad-walik sigwisgua, Booz ega cebada-yoaled uksad. Degi, nue-immelesgu, mas amba obichad. <verse number="15" style="v" />Degi Rut, orosgisaar-dakleged-cebada gannar weenadbalid. Geb agi, Booz dule-ega-arbamaladga sogded:</para>
  <para style="p">—Rut, cebada-duk-dukgwenad-abargi cebada-weenaimogale, mer obingegsamalo. <verse number="16" style="v" />Bemar bular-bular-wenanaid wis egwanmai-egwanmai samalo, adi, Rut bemar-sorba bur bule weegarmo. Mer ega akar-sogmalo.</para>
  <para style="p">
    <verse number="17" style="v" />Rut, neg-nue-sedosadse orosgisaar-dakleged-cebada weenai gusad. Geb e-uka misbalid. Nibir-durbo-gakabake (44) ega gusad. <verse number="18" style="v" />Geb Rut neggweburse nadgu, cebada sesad. Geb Noemí, e-bala cebada-senonikid bela daksad. Geb Rut cebada-mas-guchagu, e-sakaga gwabgusad uksad.</para>
  <para style="p">
    <verse number="19" style="v" />Geb e-saka ega sogded:</para>
  <para style="p">—¿Be bia arbaapi? ¿Bia cebada ichesur be wesa? Bab-Dummad a-dule-bendakena gadin, dule-begi-nued-binsasad.</para>
  <para style="p">Rut e-sakaga bela sogsad, doa-nainugi arbasa. Ega sogded:</para>
  <para style="p">—Emi-ibagi, dule-e-nainugi-an-arbasad, Boozʼye nugad.</para>
  <para style="p">
    <verse number="20" style="v" />Geb Noemí e-balaga sogded:</para>
  <para style="p">—Bab-Jehová a-dule-bendakena gadin. Bab-Jehová wile emi-ibagi anmar-dulamalad-daksad. Bab anmar-idu-dule-burgwismalad amba deyob daksabalid. Emisgindi, we-dule anmar-gwenad-bur-walikagwadid. Aga anmar-bendakoye igar-maid.</para>
  <para style="p">
    <verse number="21" style="v" />Degi, Rut-Moabʼgined, Noemíʼga sogded:</para>
  <para style="p">—Anga sogsabardo: ‘Anga-arbamaladba be arbadii guoye, orosgisaar-dakleged-cebada-weleged berguedseye.’</para>
  <para style="p">
    <verse number="22" style="v" />Noemí, e-bala-abin sogded:</para>
  <para style="p">—Bunagwa, bur-nued an dakdo, be bunamala-Boozʼga-arbamaladba beed, mer dule-baid-e-nainuse be naega, adi, melle be naibi-itogega.</para>
  <para style="p">
    <verse number="23" style="v" />Rut, Boozʼga-arbamaladba alamaknai gussundo, cebada-weleged, degi, orosgi-dakleged-trigo-weleged bergusadse. Degii e-saka-ebo na gudii-gudsunnad.</para>
  <chapter number="3" style="c" />
  <para style="ms1">4. BOOZ, RUT-NIKUBI GUALID</para>
  <para style="mr">(3:1-18)</para>
  <para style="s1">Booz Rutʼbogwa na nikumalaga ebo-igar amiarmalad</para>
  <para style="p">
    <verse number="1" style="v" />Ibagwengi, Noemí, Rutʼga sogded:</para>
  <para style="p">—Bunagwa, an bega sui-amiergeboed, adi, neguyagi be nued gudii-guegar. <verse number="2" style="v" />We-Boozʼye-nugadga omegan-arbamalad-abargi be arbanai-gusadi, a-dule, anmar-gwenadid. Emide Booz, we-mutikidba cebada-omukuleged-negse naoed, cebada-egwanaegar. <verse number="3" style="v" />Degisoggu, an bega soged: Be nue obo, be-san-wawadik be sao, be-mor-bur-nued be yoo. Geb cebada-omukuleged-neg-siidse be nao. Degi-inigwele, mer Booz-be-daked be imako. Yoo gobed-obeloged-iduar, degi, masgunned-obeloged-iduar, be-dakega be imakosulid. <verse number="4" style="v" />Booz-gabsokalir, nue be dako, bia megoe. Degine, geb be asik nao, e-nag-atualed be egao, e-dukuba be megoed. Degine, geb e-sunnad bega sogoed, ibu be imakergeboe.</para>
  <para style="p">
    <verse number="5" style="v" />Rut, Noemí-abin sogded:</para>
  <para style="p">—Be-anga-ibmar-sogsad, bela an imakoed.</para>
  <para style="p">
    <verse number="6" style="v" />Geb agi Rut, sapurba cebada-omukuleged-neg-siidse nadegusad. E-saka-ega-bela-ibmar-sogsad imaksad.</para>
  <para style="p">
    <verse number="7" style="v" />Booz gobsagua, degi, mas-guchabargua, yeer-itonaded. Degine, geb cebada-bukwad-daksik gabnaded. A-sorba, Rut Booz-maidsik binnasdikii danigusad. Degi, Rut Booz-e-nag-atualed egasad, geb e-nag-dukuba megisad. <verse number="8" style="v" />Neg-gabigwengusgua, Booz ataas-naded. Aibitegua, ome e-nag-dukusik-mai dakalid. <verse number="9" style="v" />Geb Booz ese egisded:</para>
  <para style="p">—¿Be doa?</para>
  <para style="p">Rut abin-sogded:</para>
  <para style="p">—Ani, an Rut, be-maiga-gudiidi. Be an-gwenad-walikagwad-gusoggu, be an-bendakergebed. A-ulale, be an-nikued an be-abedo.</para>
  <para style="p">
    <verse number="10" style="v" />Booz, Rutʼga sogded:</para>
  <para style="p">—Bunagwa, Bab-Jehová be-bendakena gadin. Be we-ibmar-imaksadi, be ibmar-iduar-imaksadba bur bule nued be imaksad. Ar be-suiga guega dule-sapingwagwad be amiapi-wilubbinad, dule-mani-ibeddibe, igi mani-suliddibe. Emide, be deyob imaksasulid. <verse number="11" style="v" />Degisoggu, bunagwa, mer be dobguo. Be-sogedba an imakoed. Ar dulemar-an-neggweburginmalad bela be-wismalad, be ome-innikigwadid. <verse number="12" style="v" />Ar an be-gwenad-walikagwad-guendo nabir-be-bendakegar, degi-inigwele, dule-baid anba-bur bule-walikagwad gudibalid. <verse number="13" style="v" />Emi-mutik be wegi gabgwelo. Neg-oibosar, gwenad-anba-bur-walikagwad be-bendakye-sogele, ar deyob guodo. Ar degisulile, Bab-Jehová-asabin ise-sogar an bega soged, ani, an igar-maidba be-bendakoed. Emisgindi, wegi be gabgwersunno, neg-oibogedse.</para>
  <para style="p">
    <verse number="14" style="v" />Rut a-mutiki Booz-nag-duksik gabidsunnad. Geb bolegoedbali, amba negsichi-sichigwadgi, dulemar-ataked-idu, Rut gwisgusad. Ar ade, Booz sogsa gusad: “Dulemar wisguosulid, cebada-omukuleged-negse ome-gwensak-arbid.” <verse number="15" style="v" />Degi, Booz Rutʼga sogded:</para>
  <para style="p">—Mor-dummad be unge.</para>
  <para style="p">Rut mor-dummad nue-nallaa gasgua, Booz ega cebada nibir-dulabo-gakambe (50) urbisad. Geb Booz Rut-yargangi cebada-nasiksad. Agi Rut, neggweburse mor-dummadgi dukwaa cebada-sealid.</para>
  <para style="p">
    <verse number="16" style="v" />Rut e-saka-negse nonigua, e-saka ese egichialid:</para>
  <para style="p">—Bunagwa, degite, ¿igi be gude?</para>
  <para style="p">Rut e-sakaga bela sogsad, igi e-gwenad-walikagwad-Booz ega ibmar imaksa. <verse number="17" style="v" />Geb a-ukinbali, Rut sogdebalid:</para>
  <para style="p">—Anga cebada nibir-dulabo-gakambe (50) uksabalid. Ar anga sogsad: ‘Be-saka-negse mer ibmar-sedsuli gannar aibiroye.’</para>
  <para style="p">
    <verse number="18" style="v" />Geb Noemí, Rutʼga sogded:</para>
  <para style="p">—Bunagwa, be abitogwelo, igi neg-gudodibe. Ar ade, Booz belagwa gudiosulid, igar-nudakedse indakoed.</para>
  <chapter number="4" style="c" />
  <para style="ms1">5. BOOZ, RUT-NIKUNONIKID</para>
  <para style="mr">(4:1-17)</para>
  <para style="s1">Booz Rut-nikusad</para>
  <para style="p">
    <verse number="1" style="v" />Degidgine, geb Booz neggwebur-yawagakse signonikid. Booz agi-sii, e-gwenad-bur-walikagwad-obarisad-nadapi dakalid. Geb ese gochad, ega sogded:</para>
  <para style="p">—Mesad, dage. Wegi be siggwer.</para>
  <para style="p">Geb e-mesad ese nonikid, agi signonikid.</para>
  <para style="p">
    <verse number="2" style="v" />Degine, Booz, dador-neggweburginmalad-warambese (10) yog-gollar imaksad, ega sogded:</para>
  <para style="p">—Wegi be sigmargwer.</para>
  <para style="p">Geb wemar sigismarmogad. <verse number="3" style="v" />Agi Booz e-gwenad-walikagwadga sogded:</para>
  <para style="p">—Noemí Moab-yargi-mai-nonikidi, anmar-gwenad-Elimelec-nainuga-gusad uksokalid. <verse number="4" style="v" />An binsasdo, an bega sogoye, abakale be nainu bakbiele. Ar degiile, we-dulemar-be-dakbukwad-wagab, degine, girmar-dummagan-bukwad-wagab be bakodo. Ar be bakbisulile, anga be sogo, an wisguegar. Ar be gwenad-Elimelec-bur-walikagwadsoggu, igar-maidba nainu be bakergebed. Geb be-sorbali, ani, an danimogad, nabir-nainu-baked.</para>
  <para style="p">Geb e-gwenad-walikagwad sogded:</para>
  <para style="p">—An bakoe.</para>
  <para style="p">
    <verse number="5" style="v" />Degi, Booz ega sogdebalid:</para>
  <para style="p">—Ar Noemíʼse be nainu-bakyesogele, Rut Moabʼgined, e-ibe-sui-burgwisad be nikubalirgebed, adi, e-sui-burgwisad-e-nug mer berguegar, degine, e-nainumar amba a-nuggi naigubaligar.</para>
  <para style="p">
    <verse number="6" style="v" />Gwenad-walikagwad degi-itosgua, Boozʼga sogded:</para>
  <para style="p">—Degiirdi, an nainu bar bakosuli. Ar an baksale, an ibmar-nikad ani oichogo-itole. Be, bur be bake, an bega urmaksundo. Andi geg gued.</para>
  <para style="p">
    <verse number="7" style="v" />A-ibagangine, Israel-yargi gusgu igar-maid, dule-wargwen e-mesad-nainu-bakegala, igi dule-baidbo igar mesbiele, dule-wargwenad, na e-nag-uka dule-baidga ukoye, igar-maidba. Deyobi na igar-mesismalad magar-daklenonikoed. <verse number="8" style="v" />Degisoggu, Booz-e-gwenad Boozʼga sogdesundo:</para>
  <para style="p">—Be, be nainu-baksunna.</para>
  <para style="p">Geb e-gwenad Boozʼga nag-uka uksasunnad.</para>
  <para style="p">
    <verse number="9" style="v" />Degi, Booz dadormar-e-ambe (10) bukwadga, degi, dulemar-baigan-bukwadga sogded:</para>
  <para style="p">—Bemar-bergwable-bukwad an-barsogega-gumarsunno. An Noemíʼse bela Elimelec-e-nainuga-gusad, Quelión-e-nainuga gusad, deginbali, Mahlón-e-nainuga gusad baksunnoed. <verse number="10" style="v" />Deginbali, bemar an-barsogega-gumalad, Rut Moabʼgined, Mahlón-e-omega gusad an nikubaloed, adi, e-sui-burgwisad-e-nug, mer elilegegar, degine, e-nainumar mer e-gwenadgan-abargi, degi, neggweburgi yogguegar. Bemar we-igar-sogega gumarsunnad.</para>
  <para style="p">
    <verse number="11" style="v" />Bela dadormar-e-ambegid (10), degi, dulemar-bukwamalad gotemalad:</para>
  <para style="p">—Eye, anmar be-dakbukwamalad.</para>
  <para style="pi">”Bitigi Bab-Jehová, we-ome-Rut be-neggi-gwisguoedi, Raquelʼyob, degi, Leaʼyob imaksamogana gadin. Ar we-omegangi Israel-dulemar danimalad.</para>
  <para style="pi">”Be Efrata-dulemar-abargi dule-dummadga guena gadin, degi, Belén-neggweburgi dule-nug-nikadga gubalina gadin.</para>
  <para style="pi">
    <verse number="12" style="v" />”Bitigi be we-ome-nikusadbali, Bab-Jehová, bega mimmigan-bukidar-ukena gadin, igi Fares Judá-machi na e-nan-Tamarʼga wagan-nikusa.”</para>
  <para style="p">Judá Tamarʼga Fares-baksad.</para>
  <para style="p">
    <verse number="13" style="v" />Deyobi, geb Booz, Rut-nikunonisunnad. Geb Booz na e-ome-Rutʼse gochagua, Bab-Jehová-sogedba Rut gurgin-nikunonikid. Geb Rut machigwa nikunonikid.</para>
  <para style="p">
    <verse number="14" style="v" />Mimmi-gwalulesad-nukad Noemíʼga omegan sognanai-guarmalad: “Bab-Jehová-e-nug-dummarba-gusun, ar emi-ibagi wagwa bega uksad, adi, be-bendakdii guegar. Be-wagwa Israel-yargi nug-dummarba-nika megnonikoed. <verse number="15" style="v" />We-mimmi weligwar-gudii be-imakoed, deginbali, be-sered-ugakgi be-bendakdii gubaloed, ar be-bala bela-bela-be-sabgued machi-nikusad. We-balade masmala-gugle (7) nikuedba bur bule bega ibnuedga gued.”</para>
  <para style="p">
    <verse number="16" style="v" />Degine, Noemí, goe-machi-susad, geb, na e-nukugi mesnonisunnad. Deyobi, muu-Noemí na e-wagwa-akwedii gualid. <verse number="17" style="v" />Neg-dikarba-mamaid mimmi-dakarmargua, sogdemalad: “¡Noemíʼga goe-machi gwalulesye!”</para>
  <para style="p">Geb a-dulemar mimmi-onuggusmalad, Obedʼye. We-Obed, Isaí-e-babad, degi, Isaí David-e-babad.</para>
  <para style="ms1">6. DAVID-E-DADGAN</para>
  <para style="mr">(4:18-22)</para>
  <para style="p">
    <verse number="18" style="v" />Wemar, Fares-e-waganad:</para>
  <para style="q2">Fares, Hezrón-e-babad.</para>
  <para style="q2">
    <verse number="19" style="v" />Hezrón, Ram-e-babad.</para>
  <para style="q2">Ram, Aminadab-e-babad.</para>
  <para style="q2">
    <verse number="20" style="v" />Aminadab, Naasón-e-babad.</para>
  <para style="q2">Naasón, Salmón-e-babad.</para>
  <para style="q2">
    <verse number="21" style="v" />Salmón, Booz-e-babad.</para>
  <para style="q2">Booz, Obed-e-babad.</para>
  <para style="q2">
    <verse number="22" style="v" />Obed, Isaí-e-babad.</para>
  <para style="q2">Isaí, David-e-babad.</para>
</usx>