<?xml version="1.0" encoding="utf-8"?>
<usx version="2.0">
  <book code="MRK" style="id">- Sea Island Creole English (Gullah) NT -USA 2005 (DBL 2013)</book>
  <para style="h">Mark</para>
  <para style="toc1">De Good Nyews Bout Jedus Christ Wa Mark Write</para>
  <para style="toc2">Mark</para>
  <para style="toc3">Mr</para>
  <para style="mt1">De Good Nyews Bout Jedus Christ Wa Mark Write</para>
  <chapter number="1" style="c" />
  <para style="s">John wa Bactize People Mek de Way</para>
  <para style="r">Matthew 3:1-12; Luke 3:1-18; John 1:19-28</para>
  <para style="p">
    <verse number="1" style="v" />Dis yah de Good Nyews bout Jedus Christ, God Son. <verse number="2" style="v" />De Good Nyews staat like how God prophet Isaiah done write, weh e say,</para>
  <para style="q1">“God say, ‘A gwine sen me messenja head ob ya</para>
  <para style="q2">fa open op de way fa ya.’</para>
  <para style="q1">
    <verse number="3" style="v" />Somebody da holla een de wildaness say,</para>
  <para style="q1">‘Oona mus cleah de road weh de Lawd gwine come shru.</para>
  <para style="q2">Mek de pat scraight fa um fa waak!’ ”</para>
  <para style="m">
    <verse number="4" style="v" />John beena bactize people een de wildaness. E beena preach say, “Ef oona change oona sinful way an dohn do um no mo, A gwine bactize oona an God gwine paadon oona fa de ebil oona done.” <verse number="5" style="v" />A heapa people fom dey een Judea lan an fom Jerusalem city gone fa yeh John. Dem people fess op bout ebil ting dem dey beena do fo ebrybody wa been dey. Den John bactize um een de Jerden Riba.</para>
  <para style="p">
    <verse number="6" style="v" />John cloes been mek wid camel hair, an de belt roun e wais been mek wid animal hide. E beena nyam locust an wild honey. <verse number="7" style="v" />E taak ta de people say, “Atta A done me wok, one man wa hab heap mo tority den me gwine come. A ain fit eben fa stoop down an loose e shoe. <verse number="8" style="v" />A da bactize oona wid wata, bot e gwine bactize oona wid de Holy Sperit.”</para>
  <para style="s">John Bactize Jedus an Satan Tempt Um</para>
  <para style="r">Matthew 3:13–4:11; Luke 3:21, 22; 4:1-13</para>
  <para style="p">
    <verse number="9" style="v" />Jurin dat time Jedus come fom Nazareth town wa dey een Galilee. An John bactize um een de Jerden Riba. <verse number="10" style="v" />Wen John done bactize um, Jedus come op outta de wata. Jedus see de eliment open op an e see God Sperit da come down like a dob til e light pon um. <verse number="11" style="v" />Den one boice taak fom outta heaben say, “Ya me own Son. A da lob ya an ya da pledja me tommuch!”</para>
  <para style="p">
    <verse number="12" style="v" />Dat same time God Sperit mek Jedus go eenta de wildaness. <verse number="13" style="v" />Jedus been dey een de wildaness foty day an foty night. An Satan beena try fa mek um do ebil. Jedus been dey wid dem wild animal. Bot de angel dem come ta Jedus an hep um.</para>
  <para style="s">Jedus Staat fa Call E Ciple Dem</para>
  <para style="r">Matthew 4:12-22; Luke 4:14-15; 5:1-11</para>
  <para style="p">
    <verse number="14" style="v" />Atta John wa Bactize done been pit eenta de jailhouse, Jedus gone ta Galilee, da tell de people all roun dey de Good Nyews wa God sen. <verse number="15" style="v" />Jedus say, “De time done come. Soon people gwine see God da rule oba de people an de wol! Oona mus change oona sinful way an dohn do um no mo. An oona mus bleebe de Good Nyews.”</para>
  <para style="p">
    <verse number="16" style="v" />Wen Jedus beena waak long de sho ob Lake Galilee, e see two fishaman, Simon an e broda Andrew. Dey beena cyas dey fishin net eenta de wata. <verse number="17" style="v" />Jedus tell dem say, “Come trabel longside me. Oona beena wok da ketch fish. A gwine laan oona how fa wok fa ketch people fa me.” <verse number="18" style="v" />Simon an Andrew lef dey fishin net an dey gone da trabel longside Jedus.</para>
  <para style="p">
    <verse number="19" style="v" />Wen dey gone long de lake sho leetle bit mo, Jedus see two oda broda, James an John. Dey been Zebedee son dem. Dey been eenside dey boat, da mend dey fishin net. <verse number="20" style="v" />Wen Jedus shim, e call um. Dey lef dey fada Zebedee an de wokman dem een de boat, an dey folla longside Jedus.</para>
  <para style="s">Jedus Dribe Out de Ebil Sperit</para>
  <para style="r">Luke 4:31-37</para>
  <para style="p">
    <verse number="21" style="v" />Jedus an e ciple dem gone ta de town name Capernaum. Wen de nex Jew Woshup Day come, Jedus gone eenside de Jew meetin house an laan de people God wod. <verse number="22" style="v" />De people beena stonish bout de way Jedus laan um, cause e beena laan um wid tority. E ain teach like how Jew Law teacha dem beena do. <verse number="23" style="v" />Jes den, one man wa hab ebil sperit een um come eenta de Jew meetin house. E holla loud, <verse number="24" style="v" />e tell Jedus say, “Jedus fom Nazareth, wa bidness ya hab wid we? Ya come yah fa git rid ob we, ainty? A know who ya da. Ya de one wa blongst ta God fa true!”</para>
  <para style="p">
    <verse number="25" style="v" />Jedus buke dat ebil sperit say, “Mus dohn say no mo. Mus come outta de man.”</para>
  <para style="p">
    <verse number="26" style="v" />De ebil sperit shake de man haad. E holla loud an den e come outta de man. <verse number="27" style="v" />All de people beena stonish tommuch. Dey beena taak ta one noda say, “Wa dis? Dis a nyew ting e da laan we! Dis Man hab tority fa tell eben de ebil sperit dem wa fa do an dey do um!” <verse number="28" style="v" />Dat same time dey, people staat fa taak all oba Galilee lan bout de ting dem wa Jedus done.</para>
  <para style="s">Jedus Heal Plenty People</para>
  <para style="r">Matthew 8:14-17; Luke 4:38-41</para>
  <para style="p">
    <verse number="29" style="v" />Jedus wid James an John an e oda ciple dem come outta de Jew meetin house an gone scraight ta Simon an Andrew dem house. <verse number="30" style="v" />Simon moda-een-law been sick een bed. A feba hab um. No soona den Jedus git dey, dey tell um bout um. <verse number="31" style="v" />Jedus gone ta de ooman an tek e han, hep um fa git op. Same time, de feba gone. An de ooman fix sompin fa dem fa nyam an gim.</para>
  <para style="p">
    <verse number="32" style="v" />Dat same day atta de sun done set fa red, people come bring ta Jedus all de sick people an all dem wa hab ebil sperit eenside um. <verse number="33" style="v" />All de people een dat town come geda togeda een de yaad, fo de door ob Simon an Andrew dem house. <verse number="34" style="v" />Jedus heal a heapa people wa been hab all kind ob ailment. An e dribe a heapa ebil sperit outta people. E ain leh dem ebil sperit say eben one wod, cause dey been know who Jedus da.</para>
  <para style="s">Jedus Tell People God Wod All Oba Galilee</para>
  <para style="r">Luke 4:42-44</para>
  <para style="p">
    <verse number="35" style="v" />Aaly maanin, fo day clean, Jedus git op an lef de house. E gone ta a place weh dey ain been no people, weh e pray ta God. <verse number="36" style="v" />Simon dem gone saach fa Jedus. <verse number="37" style="v" />Wen dey find um, dey tell um say, “All de people da look fa ya.”</para>
  <para style="p">
    <verse number="38" style="v" />Jedus ansa um say, “We haffa go ta dem oda willage roun yah, so dat A kin tell dem people God wod dey too. Cause dat wa A come ta dis wol fa do.”</para>
  <para style="p">
    <verse number="39" style="v" />Jedus gone all oba Galilee lan. E gone ta de Jew meetin house dem, da tell de people God wod. An e beena shrow de ebil sperit dem outta de people.</para>
  <para style="s">Jedus Heal de Man wid Leposy</para>
  <para style="r">Matthew 8:1-4; Luke 5:12-16</para>
  <para style="p">
    <verse number="40" style="v" />One man wa been tek bad sick een e skin wid leposy come ta Jedus. E kneel down fo Jedus an beg um say, “Ef ya wahn fa do um, A know ya able fa mek me clean.”</para>
  <para style="p">
    <verse number="41" style="v" />Jedus been too saary fa de man. E reach out e han an tetch um, an e say, “A wahn fa do um! A mek ya clean.” <verse number="42" style="v" />Dat same time de man been clean an e ain hab leposy no mo. <verse number="43" style="v" />Jedus sen de man pon e way. Fo e gone, Jedus waan um an chaage um. <verse number="44" style="v" />E tell um say, “See yah, mus dohn tell nobody nottin bout wa happen. Mus go ta de priest an leh um look pon ya so e gwine know ya ain sick no mo. Ya mus gim de sacrifice fa bun fo God, same like Moses done chaage de people fa do. Dat gwine mek all de people know ya ain sick no mo.”</para>
  <para style="p">
    <verse number="45" style="v" />Bot de man lef Jedus an e taak ta plenty people. E tell de nyews ebryweh. E taak sommuch dat Jedus ain able fa come eenta no town no mo, cause all de people dey beena crowd roun um. E stay outta town weh nobody lib. Stillyet, de people beena come fom all oba fa shim dey.</para>
  <chapter number="2" style="c" />
  <para style="s">Jedus Mek Well One Man Wa Paralyze</para>
  <para style="r">Matthew 9:1-8; Luke 5:17-26</para>
  <para style="p">
    <verse number="1" style="v" />Two, shree day pass an Jedus gone back ta Capernaum, an de people yeh say Jedus done come back. <verse number="2" style="v" />A heapa dem come ta de house. Dey been dey all bout dat house so dat dey ain been no place fa pit foot, not eben een front de door. An Jedus beena tell dem God wod. <verse number="3" style="v" />Wiles e beena taak, fo man come bring one man wa paralyze, da tote um ta Jedus. <verse number="4" style="v" />Bot cause ob de crowd, de man dem ain been able fa pass fa git dat man wa paralyze ta de place weh Jedus been. Dey climb pontop de house, pull op one paat ob de roof right oba de place weh Jedus been. Den dey pass de man wa paralyze down ta de place weh Jedus been. De man been leddown pon a bed. <verse number="5" style="v" />Wen Jedus see how dey bleebe pon um, e tell de man wa paralyze say, “Me son, A done paadon ya sin.”</para>
  <para style="p">
    <verse number="6" style="v" />Some Jew Law teacha wa beena seddown dey een de house tink een dey haat ginst Jedus. Dey tink say, <verse number="7" style="v" />“Who dis man yah wa da hole God cheap? Dey ain nobody wa able fa paadon people sin cep God!”</para>
  <para style="p">
    <verse number="8" style="v" />Dat same time, Jedus know wa dem Jew Law teacha beena tink een dey haat. E aks um say, “Wa mek ya tink susha ting een ya haat? <verse number="9" style="v" />Wish one e mo easy fa say? Fa say, ‘A done paadon ya sin,’ or fa tell um, ‘Stanop, tote ya bed an go waak ta ya house’? <verse number="10" style="v" />Bot A gwine show oona dat de Man wa Come fom God hab de tority een dis wol fa paadon people sin.” So den, Jedus taak ta de man wa paralyze, e say, <verse number="11" style="v" />“Stanop, tek ya bed an go waak ta ya house.”</para>
  <para style="p">
    <verse number="12" style="v" />Same time, wiles dey all beena watch, de man stanop. E tek e bed an gone way. All de people been stonish an dey praise God, say, “We ain neba see susha ting like dis yah.”</para>
  <para style="s">Jedus Call Levi fa Be E Ciple</para>
  <para style="r">Matthew 9:9-13; Luke 5:27-32</para>
  <para style="p">
    <verse number="13" style="v" />Jedus gone back ta de sho ob Lake Galilee. Plenty people geda roun um, an e staat fa laan um God wod. <verse number="14" style="v" />Wiles e beena waak long, e see one man wa da geda tax. Dat man name Levi, an e been Alphaeus son. Levi been seddown eenside e office. Jedus tell um say, “Come folla longside me.” Levi git op. E lef e wok dey an e gone fa folla longside Jedus.</para>
  <para style="p">
    <verse number="15" style="v" />Atta wile, Jedus an e ciple dem beena nyam ta Levi house. A heapa people beena nyam wid um. Dey been dem wa geda tax an oda Jew people wa de leada dem hole cheap cause dey ain keep all de Jew Law. A heapa dem beena waak long wid Jedus. <verse number="16" style="v" />Some Jew Law teacha wa been Pharisee see Jedus da nyam wid dem people yah, dem wa geda tax an dem oda dat de leada dem hole cheap. So den, dey gone aks Jedus ciple dem say, “Jedus ain oughta nyam wid dem kinda people, ainty?”</para>
  <para style="p">
    <verse number="17" style="v" />Jedus yeh wa dey say an e ansa um say, “Dem wa well ain need no docta. Jes dem wa sick need um. A ain come fa call dem wa tink dey da waak scraight wid God. A come fa call de sinna dem.”</para>
  <para style="s">Jedus Laan People Bout How fa Fast</para>
  <para style="r">Matthew 9:14-17; Luke 5:33-39</para>
  <para style="p">
    <verse number="18" style="v" />One day John ciple dem an de Pharisee dem beena keep dey fast, an some people come aks Jedus say, “Hoccome John ciple dem an de Pharisee ciple dem da keep de fast, bot ya ciple dem ain keep de fast?”</para>
  <para style="p">
    <verse number="19" style="v" />Jedus ansa um say, “Ya tink wen de groom an e paaty dey dey ta de weddin, dey ain gwine nyam, wiles de groom dey wid um, e ain fittin fa e paaty fa keep de fast. <verse number="20" style="v" />Bot de time da come wen people gwine snatch de groom way fom e paaty. Wen dat time come, dat wen dey gwine keep de fast.</para>
  <para style="p">
    <verse number="21" style="v" />“Ain nobody gwine cut piece fom nyew closs wa ain neba been shrink, an nyuse um fa patch e ole cloes, cause wen de patch e gwine pull, an den de teah gwine be eben wossa. <verse number="22" style="v" />Same way, wen people mek wine, dey ain gwine pit um eenta ole bottle, ainty? Cause wen de wine staat fa wok een dem ole bottle, dey gwine buss. Den de wine an de bottle all two gwine waste. Stead ob dat, dey pit nyew wine eenta nyew bottle.”</para>
  <para style="s">Jedus Lawd Ob De Woshup Day</para>
  <para style="r">Matthew 12:1-8; Luke 6:1-5</para>
  <para style="p">
    <verse number="23" style="v" />One day, Jedus an e ciple dem beena pass shru de wheat fiel pon de Jew Woshup Day. Wiles Jedus ciple dem beena waak long, dey pick some wheat fa nyam. <verse number="24" style="v" />De Pharisee dem see dat, an so dey come ta Jedus say, “Look, hoccome ya ciple dem da do dat? We law say we ain oughta geda grain pon de Woshup Day, ainty?”</para>
  <para style="p">
    <verse number="25" style="v" />Jedus aks um say, “Oona ain neba read bout wa King David done wen e an de people wid um ain hab nottin fa nyam? Dey been hongry down. <verse number="26" style="v" />Way back dey wen Abiathar been leada ob de priest dem, David gone eenside God House an tek de bread wa been pit dey special fa God. David nyam some bread an e gim ta de people wid um too. Now den, de Jew Law say nobody oughta nyam dat bread dey, cepin de Jew priest dem.”</para>
  <para style="p">
    <verse number="27" style="v" />Den Jedus tell um say, “God mek de Woshup Day fa de good ob people. E ain mek people fa de good ob de Woshup Day. <verse number="28" style="v" />So den, de Man wa Come fom God, e de Lawd eben ob de Woshup Day.”</para>
  <chapter number="3" style="c" />
  <para style="s">Jedus Heal One Man Wid a Cripple Op Han</para>
  <para style="r">Matthew 12:9-14; Luke 6:6-11</para>
  <para style="p">
    <verse number="1" style="v" />One oda day, Jedus gone ta de Jew meetin house, an one man been dey wa hab e han cripple op. <verse number="2" style="v" />Some people dey been wahn fa cuse Jedus, so dey watch um all de time fa see ef e gwine heal dat man wa hab e han cripple op pon de Woshup Day. <verse number="3" style="v" />Jedus tell de man wa hab e han cripple op say, “Come stanop yah ta de front ob we.” <verse number="4" style="v" />Den Jedus aks de people say, “Tell me, coddin ta we Law, wa oona say we kin do pon de Woshup Day? E right fa do good, or fa do bad? Fa sabe man life, or fa stroy um?”</para>
  <para style="p">Bot de people ain ansa um. Dey ain crack e teet. <verse number="5" style="v" />Wiles Jedus look pon um e bex een e haat. Bot same time, e pity um cause dey head been so haad an wrong. E say ta de man, “Scretch out ya han.” De man scretch e han out an dat han git well like nyew. <verse number="6" style="v" />De Pharisee dem gone outta de Jew meetin house. Dey gone meet right way wid some ob King Herod people fa see how dey gwine kill Jedus.</para>
  <para style="s">Heapa People Come Folla Jedus</para>
  <para style="p">
    <verse number="7" style="v" />Jedus an e ciple dem wa alltime trabel longside um, dey gone way ta Lake Galilee. An a heapa people come fom Galilee an folla longside Jedus. <verse number="8" style="v" />Wen dey yeh bout all wa Jedus beena do, a heapa people come fom Judea lan, fom Jerusalem city an Idumea lan. Dey come fom oba ta de side de Jerden Riba an dem town roun Tyre an Sidon. <verse number="9" style="v" />De people been so many dat Jedus tell e ciple dem fa draw op a boat, bring um close ta de sho ready fa um fa go eenta, ef de people crowd um tommuch. <verse number="10" style="v" />Cause Jedus done beena heal plenty sick people, so all de people wa sick beena crowd um fa try fa tetch um. <verse number="11" style="v" />Wensoneba people wa hab ebil sperit een um see Jedus, dey faddown pon de groun een front ob um. Dem ebil sperit holla say, “Ya God Son!”</para>
  <para style="p">
    <verse number="12" style="v" />Bot wensoneba dey say dat, Jedus waan dem, chaage um say, “Mus dohn tell nobody who A da.”</para>
  <para style="s">Jedus Pick Tweb Postle</para>
  <para style="r">Matthew 10:1-4; Luke 6:12-16</para>
  <para style="p">
    <verse number="13" style="v" />Jedus gone op one high hill an e call out de man dem wa e wahn fa come, an dey gone fa meet um. <verse number="14" style="v" />Jedus pick tweb man fa e be e postle. E pick um fa trabel long wid um an fa go tell people God wod. <verse number="15" style="v" />An e gim powa fa dribe de ebil sperit dem outta people.</para>
  <para style="p">
    <verse number="16" style="v" />Dese been de tweb man wa Jedus done pick. One been Simon wa Jedus gii de name Peter. <verse number="17" style="v" />Dey been James an e broda John, dem wa been Zebedee son. Jedus call dem Boanerges, dat mean “Man wa git bex tommuch an mek nise like tunda.” <verse number="18" style="v" />An e pick Andrew, Philip, Bartholomew, Matthew, Thomas, James wa been Alphaeus son, Thaddaeus, an Simon wa been call de Patrot. <verse number="19" style="v" />An e pick Judas Iscariot, wa been gwine han Jedus oba ta e enemy dem.</para>
  <para style="s">De Jew Law Teacha dem Say Beelzebub Hab Powa Oba Jedus</para>
  <para style="r">Matthew 12:22-32; Luke 11:14-23; 12:10</para>
  <para style="p">
    <verse number="20" style="v" />Den Jedus an e ciple dem gone ta a house fa stay. A crowd come geda roun um gin, so dey ain hab chance fa nyam. <verse number="21" style="v" />Wen Jedus fambly yeh bout dat, dey gone fa tek um outta dey, cause people beena say, “E da mek like e outta e head.”</para>
  <para style="p">
    <verse number="22" style="v" />Some Jew Law teacha wa come outta Jerusalem say, “Beelzebub, de leada ob de ebil sperit dem, dey eenside Jedus, tell um wa fa do! E gim de powa fa dribe out ebil sperit fom people.”</para>
  <para style="p">
    <verse number="23" style="v" />So Jedus call de people an laan um. E tell um one paable say, “Fa sho, dat poson wa Satan hab powa oba ain gwine dribe out Satan, ainty? <verse number="24" style="v" />Same like ef people een de same country da fight mongst deysef, dat country ain gwine las. <verse number="25" style="v" />An ef people een de same house da fight mongst deysef, dey gwine scatta. <verse number="26" style="v" />Same way so, ef Satan da fight ginst e own wokman dem, dey gwine wide op e powa. Satan ain gwine rule oba um no mo.</para>
  <para style="p">
    <verse number="27" style="v" />“Fa true, ain nobody gwine go eenside scrong man house an tief e propaty, lessin e fus tie dat scrong man op. Den e kin tek all de scrong man propaty. <verse number="28" style="v" />A da tell oona fa true, God gwine paadon all kinda ebil ting people do, an all de ebil ting dem dey da taak bout me. <verse number="29" style="v" />Bot God ain neba gwine paadon nobody wa say ebil ting ginst de Holy Sperit. Dat sin gwine stay dey pon dat poson faeba.” <verse number="30" style="v" />Jedus say dat cause some people beena say, “Ebil sperit dey eenside Jedus.”</para>
  <para style="s">Jedus Fambly</para>
  <para style="r">Matthew 12:46-50; Luke 8:19-21</para>
  <para style="p">
    <verse number="31" style="v" />Jedus modda an e broda dem come find um. Dey beena stan outside de door, an dey sen somebody fa call um. <verse number="32" style="v" />De crowd wa beena geda, da seddown roun Jedus, tell um say, “Look, ya modda an ya broda dem right outside de door. Dey wahn fa see ya.”</para>
  <para style="p">
    <verse number="33" style="v" />Jedus ansa um say, “Who dat me modda, an me broda dem?” <verse number="34" style="v" />E ton look roun pon de people wa beena seddown roun um an say, “Oona wa dey yah, oona me modda an me broda dem! <verse number="35" style="v" />De poson wa da do wa God wahn, dat poson me broda, me sista an me modda.”</para>
  <chapter number="4" style="c" />
  <para style="s">De Faama an E Seed</para>
  <para style="r">Matthew 13:1-9; Luke 8:4-8</para>
  <para style="p">
    <verse number="1" style="v" />One oda time Jedus staat fa laan de people wa been wid um close by Lake Galilee. An a heapa people geda roun um til de crowd been too big. So e gone seddown eenside a boat, dey een de wata close ta de sho. An de crowd beena stan pon de sho. <verse number="2" style="v" />Jedus tell um paable fa laan um plenty ting. Wen e beena laan um, e tell um say, <verse number="3" style="v" />“Listen! One faama gone ta e fiel fa plant seed. <verse number="4" style="v" />Wen e scatta de seed dem, some faddown pon de pat an some bod come out, nyam op all dem seed. <verse number="5" style="v" />Some seed faddown pon groun weh dey been heapa stone an dey ain been much dort. Cause ob dat, de seed dem buss quick, cause de dort ain been deep dey. <verse number="6" style="v" />Bot wen de sun git hot, de nyoung plant dem widda an dead, cause dem root ain been gone down deep een de groun. <verse number="7" style="v" />De faama scatta oda seed wa faddown mongst bramble bush. De bramble bush grow an kiba op de good plant so dey ain been able fa beah. <verse number="8" style="v" />Bot oda seed faddown pon good groun. De seed buss an grow fine an beah plenty. Some seed beah tirty, some sixty, an some a hundud.”</para>
  <para style="p">
    <verse number="9" style="v" />Jedus say, “Oona wa got yea fa yeh, oona mus yeh wa A da say.”</para>
  <para style="s">Wa Fa Jedus Tell Paable</para>
  <para style="r">Matthew 13:10-17; Luke 8:9-10</para>
  <para style="p">
    <verse number="10" style="v" />Wen de crowd done gone way, some ob de people wa been wid Jedus an de tweb ciple dem come aks um say wa dem paable mean. <verse number="11" style="v" />Jedus ansa dem say, “Fa oona, God gii oona de chance fa know bout how e gwine rule all people. Bot de oda people wa ain wid we. A da laan dem wid jes paable. <verse number="12" style="v" />A da tell um so dat,</para>
  <para style="q1">‘Dey gwine look an look bot dey ain gwine see.</para>
  <para style="q2">Dey gwine yeh an yeh bot dey ain neba gwine ondastan.</para>
  <para style="q1">Cause ob dat, dey ain ton ta me fa paadon um!’ ”</para>
  <para style="s">Jedus Splain de Paable Bout de Faama an E Seed</para>
  <para style="r">Matthew 13:18-23; Luke 8:11-15</para>
  <para style="p">
    <verse number="13" style="v" />Jedus tell de people wa come aks um say, “Ef oona ain ondastan dis paable, oona ain gwine ondastan dem oda paable, ainty? <verse number="14" style="v" />De faama da scatta God wod. <verse number="15" style="v" />Some ob de people, wen dey yeh de wod, Satan come snatch way de wod outta dey haat. <verse number="16" style="v" />Now de seed wa faddown pon groun weh dey been heapa stone, dat same like de people wa yeh de wod an same time bleebe um, an dey glad. <verse number="17" style="v" />Bot de wod ain gone down deep een dey haat, so dey ain keep um. Dey stan like plant wa ain hab root. Wen trouble meet um or people fight ginst um cause dey bleebe de wod, same time dey lef dey right way. <verse number="18" style="v" />De seed wa faddown mongst bramble bush, dem same like de people wa yeh de wod, <verse number="19" style="v" />bot dey study tommuch pon de ting een dis wol wa dey wahn fa do. Dey wahn fa git rich, dey wahn fa hab all kind ob ting. So God wod ain git place fa spread dey een dey haat, same like plant wa been kiba op an ain beah fruit. <verse number="20" style="v" />Bot de seed wa faddown pon good groun, dey same like de people wa yeh de wod an dey bleebe um good. Dat wod stay een dey haat. Dey stan like plant wa beah plenty. Some beah tirty, some sixty an some a hundud.”</para>
  <para style="s">De Lamp Pontop de Table</para>
  <para style="r">Luke 8:16-18</para>
  <para style="p">
    <verse number="21" style="v" />Jedus tell um noda ting say, “Ef ya git lamp an light um, ya ain gwine kiba um op wid a bowl or pit um onda a bed, ainty? No, ya gwine pit um pontop de table so people able fa see e light. <verse number="22" style="v" />Cause all ting wa people do now wa dey hide, dem ting haffa come out sometime. An people gwine ondastan dem ting wa secret now. <verse number="23" style="v" />De poson wa hab yea fa yeh, mus yeh wa A da say.”</para>
  <para style="p">
    <verse number="24" style="v" />Jedus say, “Oona pay mind now ta wa oona yeh. De way oona da jedge oda people, dat de same way God gwine jedge oona. An God gwine jedge oona mo scronga den how oona da jedge oda people. <verse number="25" style="v" />Anybody wa hab sompin, God gwine gim mo, bot anybody wa ain hab nottin, de leetle bit wa e hab, God gwine tek um way.”</para>
  <para style="s">De Paable Bout Seed Wa da Grow</para>
  <para style="p">
    <verse number="26" style="v" />Den Jedus laan um wid noda paable. E say, “God rule stan jes like how seed da grow wen a man scatta um pon de groun. <verse number="27" style="v" />Jurin de day an de night, wen de man wake an wen e da sleep, de seed dem da buss out an da grow. Bot de man esef ain know how dey da grow. <verse number="28" style="v" />Jes de groun esef da mek de seed grow. Wen seed da grow, de paat wa buss out fom de root fus, dat wa ya see fus. Den ya see de leetle sprout dem, an las ob all, ya see de food wa e beah. <verse number="29" style="v" />Den wen de plant done big an de food ready fa nyam, de man tek e hook knife fa cut um, cause de time done reach fa de haabis.”</para>
  <para style="s">De Paable bout De Mustard Seed</para>
  <para style="r">Matthew 13:31-32, 34; Luke 13:18-19</para>
  <para style="p">
    <verse number="30" style="v" />Jedus tell um gin say, “A gwine show oona mo now bout how God da rule people like king. A gwine laan oona noda paable fa splain how God da rule. <verse number="31" style="v" />God rule stan like mustard seed, wa de leeleetle seed ob all de seed ya da plant een de groun. <verse number="32" style="v" />Bot wen e grow, e kin grow big mo den all de oda gyaaden plant dem. An e git plenty big branch weh bod kin come lib pon um.” <verse number="33" style="v" />Jedus taak plenty ob dis kinda paable, wen e beena laan de people God wod. E tell um all dat dey been able fa laan. <verse number="34" style="v" />E taak jes paable ta de people. Bot wen e an e ciple dem done lef de people, den e splain ta e own ciple dem wa de paable dem mean.</para>
  <para style="s">Jedus Mek de Big Wind an de Swellin Wata Steady</para>
  <para style="r">Matthew 8:23-27; Luke 8:22-25</para>
  <para style="p">
    <verse number="35" style="v" />Dat same ebenin time dey wen de sun beena lean fa down, Jedus tell e ciple dem say, “Leh we cross oba de wata ta de oda side ob de lake.” <verse number="36" style="v" />So dey lef de crowd. De ciple dem git een de boat wid Jedus an dey gone. An dey been mo boat dey too. <verse number="37" style="v" />Wen dey beena gwine, a big wind steal op pon um, an de big swellin wata staat fa come eenta de boat til de boat staat fa full op wid wata. <verse number="38" style="v" />Jedus been een de back paat ob de boat. E beena sleep wid e head pon a pilla. De ciple dem wake um op an aks um say, “Teacha, ya ain mind we gwine dead?”</para>
  <para style="p">
    <verse number="39" style="v" />Jedus stanop, taak scrong ta de big breeze say, “Hush, stop blow.” An e say ta de swellin wata, “Go down.” De big breeze done hush an stop fa blow, an de swellin wata gone down an been peaceable an steady. <verse number="40" style="v" />Den Jedus ton roun ta e ciple dem an e say, “Hoccome oona so scaid? Stillyet oona ain bleebe pon God, ainty?”</para>
  <para style="p">
    <verse number="41" style="v" />Bot dey beena stonish til dey ain know wa fa tink. Dey aks one noda say, “Who dis yah man yah? E tell eben de breeze an de wata wa fa do, an dey do jes wa e tell um!”</para>
  <chapter number="5" style="c" />
  <para style="s">Jedus Heal One Man Wa Hab Ebil Sperit Eenside Um</para>
  <para style="r">Matthew 8:28-34; Luke 8:26-39</para>
  <para style="p">
    <verse number="1" style="v" />Wen Jedus an e ciple dem done cross oba de lake, dey gone ta de Gadarene people country. <verse number="2" style="v" />Same time Jedus git outta de boat, one man wa come out fom de buryin cabe fa meet um. Dat man hab ebil sperit eenside um. <verse number="3" style="v" />E beena lib mongst de tomb dem, an e been scrong til nobody ain been able fa keep um tie op, eben wid chain. <verse number="4" style="v" />Plenty time de people done tie op e han an e foot, bot ebrytime e done broke de chain an e smash op de iron chain pon e foot. Nobody ain been able fa trol um. <verse number="5" style="v" />An jurin de day an de night de man been dey mongst de tomb dem an pon de hill. E beena holla loud an tek stone fa cut esef.</para>
  <para style="p">
    <verse number="6" style="v" />E been a good way fom Jedus wen e shim, so e ron go meet um. E kneel down fo Jedus. <verse number="7" style="v" />E holla loud, say, “Jedus, ya de Son ob God, de God wa great mo den all oda god. Wa dat ya wahn fa do ta me? A beg ya een God name, mus dohn mek me suffa!” <verse number="8" style="v" />De man taak dat way cause Jedus beena tell um, say, “Ebil sperit, come out fom eenside dis man.”</para>
  <para style="p">
    <verse number="9" style="v" />Jedus aks de man say, “Wa ya name?”</para>
  <para style="p">De ebil sperit eenside de man ansa Jedus say, “A name ‘Plenty Plenty,’ cause dey a heapa we.” <verse number="10" style="v" />An e beg Jedus oba an oba fa dohn dribe de ebil sperit dem outta dat countryside.</para>
  <para style="p">
    <verse number="11" style="v" />Same time a heapa hog beena nyam dey pon de hillside close by weh Jedus been. <verse number="12" style="v" />All de ebil sperit dem beg Jedus say, “Sen we ta dem hog. Leh we gone fa lib eenside um.” <verse number="13" style="v" />Jedus gree fa leh um gone eenta de hog dem. So de ebil sperit dem come out fom eenside de man an gone eenside de hog dem. All de hog dem rush down de steep hill eenta de lake. An dey been bout two tousan dem. Dey all faddown eenta de wata an been drown.</para>
  <para style="p">
    <verse number="14" style="v" />De people wa beena mind de hog dem ron gone tell de nyews een de town an oba de countryside, so de people come look. <verse number="15" style="v" />Dey meet Jedus, an close by um dey see de man wa been hab plenty ebil sperit eenside um. E beena seddown, da listen ta Jedus. Dat man been soba an e beena weah cloes. Wen de people see dat, dey stonish. <verse number="16" style="v" />Den de people wa done see wa happen, dey tell de oda people wa come fa look, all wa been done ta de man wa been hab ebil sperit, an bout de hog dem too. <verse number="17" style="v" />So den, dat mek de people staat fa beg Jedus fa git outta dey country.</para>
  <para style="p">
    <verse number="18" style="v" />Wen Jedus beena git eenta de boat, de man wa been hab de ebil sperit dem eenside um beg Jedus say, “Leh me go wid ya.”</para>
  <para style="p">
    <verse number="19" style="v" />Bot Jedus ain leh um. E tell um say, “Go back ta ya house ta ya people. Tell um all wa de Lawd done done fa ya, an how e done hab mussy pon ya.”</para>
  <para style="p">
    <verse number="20" style="v" />So dat man lef an gone all shru de arie wa dey call de Ten Town, da tell wa Jedus done done fa um. An all de people been stonish.</para>
  <para style="s">Jedus Show E Powa Oba Det</para>
  <para style="r">Matthew 9:18-26; Luke 8:40-56</para>
  <para style="p">
    <verse number="21" style="v" />Jedus tek de boat, gone back cross de oda side ob de lake. Dey ta de lake sho a bunch ob people come op roun um. <verse number="22" style="v" />An one man name Jairus come dey. E been a leada een de Jew meetin house. Wen e see Jedus, e come kneel down fo um. <verse number="23" style="v" />E beg um say, “Me leetle gyal sick ta de pint ob ob det. Please come pit ya han pon e head an pray fa um, mek e git well so e ain gwine dead.”</para>
  <para style="p">
    <verse number="24" style="v" />So den, Jedus gone wid Jairus. Now sommuch people beena gwine long wid Jedus dat dey beena crowd um fom ebry way.</para>
  <para style="p">
    <verse number="25" style="v" />One ooman been dey wa beena suffa too bad. E beena bleed fa tweb yeah. <verse number="26" style="v" />Plenty docta done treat um, da try fa heal um, an e done spen all e money, bot e ain git no betta. Stead, e beena git wos mo an mo. <verse number="27" style="v" />De ooman done been yeh bout Jedus, so e come op eenta de bunch ob people fa reach um, an e tetch Jedus cloes. <verse number="28" style="v" />Cause dis ooman done beena say ta esef, “Ef A kin jes tetch Jedus cloes, A gwine git well.”</para>
  <para style="p">
    <verse number="29" style="v" />So e tetch Jedus cloes an same time de bleed done stop, bam! An e feel een e body e done git well ob e misery. <verse number="30" style="v" />Dat same time, Jedus know powa done gone outta um fa heal somebody, so e ton roun ta de bunch ob people, aks um say, “Whodat tetch me cloes?”</para>
  <para style="p">
    <verse number="31" style="v" />E ciple dem ansa um say, “Ya see all dis bunch ob people da crowd ya? Hoccome ya aks who dat tetch ya cloes?”</para>
  <para style="p">
    <verse number="32" style="v" />Bot Jedus look roun fa see who been tetch e cloes. <verse number="33" style="v" />Now de ooman ondastan e done git well, so e come ta Jedus. E so scaid e beena shiba. E come kneel down fo um an tell all wa done happen ta um. <verse number="34" style="v" />Jedus tell um say, “Me daughta, cause ya bleebe, ya done git well. Go een peace wid quiet haat. Dat kind ob misery ain gwine come pon ya no mo.”</para>
  <para style="p">
    <verse number="35" style="v" />Same time Jedus beena say dis ta de ooman, some people come bring nyews fom Jairus house. Dey tell Jairus say, “Ya daughta done dead, so ya ain oughta warry de teacha no mo, ainty?”</para>
  <para style="p">
    <verse number="36" style="v" />Wen Jedus yeh wa dey say, e tell Jairus, “Mus dohn be scaid. Jes bleebe.” <verse number="37" style="v" />Den Jedus gone ta Jairus house, bot e ain leh nobody go wid um, cepin Peter, James an James broda, John. <verse number="38" style="v" />Wen dey reach Jairus house, Jedus see de people da mix op. Dey beena mek loud nise, da cry an wail. <verse number="39" style="v" />Jedus gone eenside an tell de people say, “Wa fa all dis mix op? Wa mek oona cry so? De chile ain dead. E da sleep.”</para>
  <para style="p">
    <verse number="40" style="v" />De people mek fun ob Jedus. Bot e pit um all outta de house, cepin de chile fada an modda, an de shree ciple dem. Dey all gone eenta de room weh de chile beena lay. <verse number="41" style="v" />Jedus hole de chile han an tell um say, “Talitha koum!” Een dey way ob taak, dat mean “Me chile, A tell ya, git op.”</para>
  <para style="p">
    <verse number="42" style="v" />Same time de chile open e eye an git op. E waak roun een de room. (E been tweb yeah ole.) Dem wa been dey wid Jedus been stonish. <verse number="43" style="v" />Jedus waan um say mus dohn tell nobody wa done happen. Den e tell um fa gii de chile sompin fa nyam.</para>
  <chapter number="6" style="c" />
  <para style="s">Dey Ain Wahn Jedus een Nazareth</para>
  <para style="r">Matthew 13:53-58; Luke 4:16-30</para>
  <para style="p">
    <verse number="1" style="v" />Jedus lef dat place an gone back ta e town, an e ciple dem gone long wid um. <verse number="2" style="v" />Wen de Jew Woshup Day come, Jedus gone ta de Jew meetin house an staat fa laan de people bout God. Heapa dem wa yeh um beena stonish, say, “Weh dis man git dis sense? Who dat gim dis sense yah? E eben do miracle! <verse number="3" style="v" />Dis man jes de capenta, ainty? Ain e Mary son? An James, Joseph, an Judas an Simon dem e broda, ainty? An e sista dem yah wid we, ainty?” So dat how de people beena taak ginst Jedus.</para>
  <para style="p">
    <verse number="4" style="v" />Jedus tell um say, “People da gii hona ta a prophet ebryweh cep weh e raise op at. Een e own town an mongst e own kinfolk dey ain gim no hona.”</para>
  <para style="p">
    <verse number="5" style="v" />Dey een e own town, Jedus ain been able fa do miracle, cepin e lay e han pon shree, fo people head an heal um. <verse number="6" style="v" />Jedus beena stonish cause de people dey ain bleebe pon um.</para>
  <para style="s">Jedus Sen Out E Tweb Ciple fa Tell de Good Nyews</para>
  <para style="r">Matthew 10:5-15; Luke 9:1-6</para>
  <para style="p">Jedus gone fom one willage ta noda da laan de people God wod. <verse number="7" style="v" />E call e tweb ciple dem togeda an tell um fa go out ta de willage dem roun bout dey. E sen um out two by two an e gim powa fa dribe out ebil sperit. <verse number="8" style="v" />An dis yah how e tell um fa go. E chaage um say, “Mus dohn tote nottin wid oona cepin jes a waakin stick. Mus dohn tote food or a grip an no money een oona pocket.” <verse number="9" style="v" />E tell um fa weah sandal, bot dey ain fa tote extry cloes. <verse number="10" style="v" />An Jedus tell um say, “Wen oona da gwine eenta a town, de fus house weh dey gree fa leh ya stay, oona mus stay oba wid um til oona lef dat town. <verse number="11" style="v" />Ef oona go eenta any town weh de people ain welcome oona, an dey ain gwine yeh wa oona say, oona mus lef dat town. An wen oona come out, mus shake de duss off ya foot fa show de people dat dey done ebil.”</para>
  <para style="p">
    <verse number="12" style="v" />So de ciple dem gone all oba, da tell people dey mus change dey sinful way an dohn do um no mo. <verse number="13" style="v" />De ciple dem dribe out a heapa ebil sperit, an dey pit oll pon de head a heapa sick people an mek um well.</para>
  <para style="s">Dey Kill John wa Bactize</para>
  <para style="r">Matthew 14:1-12; Luke 9:7-9</para>
  <para style="p">
    <verse number="14" style="v" />De nyews bout Jedus spread all oba til King Herod, wa beena rule een Galilee, yeh bout um. Some people say, “Dis yah John wa Bactize. E done dead bot now e da lib gin, come outta e grabe. Dat wa gim powa fa do miracle.”</para>
  <para style="p">
    <verse number="15" style="v" />Oda people say, “No, dat dey Elijah.”</para>
  <para style="p">An some oda beena say, “No, e one a dem prophet same like way back dey.”</para>
  <para style="p">
    <verse number="16" style="v" />Bot wen King Herod yeh bout all wa Jedus beena do, e say, “Dat dey John wa Bactize! A done mek dem cut e head off, bot now e da lib gin!” <verse number="17" style="v" />King Herod say dat cause fo dat time e done been mek dem ketch John an pit um een de jailhouse. E done dat fa sake ob Herodias, wa e done marry eben dough Herodias been e broda Philip wife. <verse number="18" style="v" />John done beena tell Herod say, “Ain fittin fa ya fa marry ya broda Philip wife!”</para>
  <para style="p">
    <verse number="19" style="v" />Herodias been hab bad taste een e mout fa John, an e been wahn fa kill um, bot e ain been able. <verse number="20" style="v" />King Herod beena scaid ob John cause e know John waak scraight an e been God own man. So Herod done all e able fa do fa keep John safe. Wensoneba e yeh John tell bout God, Herod warry, warry, bot spite a dat, e glad fa yeh um.</para>
  <para style="p">
    <verse number="21" style="v" />Now de time reach wen Herodias git de chance fa do wa e wahn ta John. One day, King Herod been mek paaty fa e birsday. De king call all de big leada dem wa wok fa e gobment, de aamy offisa an dem oda leada een Galilee fa come ta e feas. <verse number="22" style="v" />Den Herodias daughta come an dance fa de paaty. E dance so fine dat King Herod an de people wa ta de paaty been too heppy fa um. So de king tell dat gyal say, “Mus aks me fa anyting ya wahn. A gwine gii ya um.” <verse number="23" style="v" />De king promise de gyal say, “A tell ya da trute. A gwine gii ya anyting ya aks fa. Ef ya wahn, A gwine eben wide op dis country A da rule eenta two paat an gii ya one paat.”</para>
  <para style="p">
    <verse number="24" style="v" />So den, dat gyal gone fa aks e modda say, “Wa A oughta aks um fa gii me?”</para>
  <para style="p">E modda ansa say, “Tell um fa gii ya de head ob dat John wa Bactize.”</para>
  <para style="p">
    <verse number="25" style="v" />So de gyal mek hace, gone back fa tell de king say, “A wahn ya fa gii me de head ob dat John wa Bactize pon a big plate right now.”</para>
  <para style="p">
    <verse number="26" style="v" />Den King Herod been too saary, bot e ain been wahn fa broke de promise e done been mek. Cause e done promise de gyal, an de people een de paaty done been yeh wa e say. <verse number="27" style="v" />De king sen sodja fa go bring um John head. So de sodja gone ta de jailhouse an e cut off John head. <verse number="28" style="v" />E pit de head pon a big plate an bring um, gim ta de gyal. De gyal tek um, gii e modda Herodias. <verse number="29" style="v" />Wen John ciple dem yeh bout dat, dey gone an tek way John body, pit um een a tomb.</para>
  <para style="s">Jedus Feed A Heapa People</para>
  <para style="r">Matthew 14:13-21; Luke 9:10-17; John 6:1-14</para>
  <para style="p">
    <verse number="30" style="v" />De postle dem come back, meet wid Jedus. Dey tell um all dey done an wa dey been laan people. <verse number="31" style="v" />Now, so many people beena gwine een an out dey, dat Jedus an e ciple dem ain been git chance eben fa nyam. So Jedus tell e ciple dem say, “Leh we gone way ta some quiet place an oona kin res a bit.” <verse number="32" style="v" />So dey gone out een a boat by deysef fa cross oba ta a place weh nobody lib.</para>
  <para style="p">
    <verse number="33" style="v" />Bot plenty people done shim wen dey da gwine, an dey know right way who dey da. So dem people gone out fom all de town. Dey ron ta de place weh Jedus an e ciple dem beena gwine fo Jedus dem reach dey. <verse number="34" style="v" />Wen Jedus git outta de boat, e see dis big crowd ob people da wait fa um dey. Jedus been too saary fa dem, cause dey been like sheep wa ain got no shephud fa mind um. So den Jedus staat fa laan dem people plenty ting. <verse number="35" style="v" />Wen de sun staat lean fa down, Jedus ciple dem come ta um say, “Lawd, ain nobody lib een dis place yah, an de sun da lean fa down. <verse number="36" style="v" />Ya oughta sen de people ta dem willage an faam close by fa buy sompin fa nyam.”</para>
  <para style="p">
    <verse number="37" style="v" />Bot Jedus ansa um say, “Oonasef mus gim sompin fa nyam.”</para>
  <para style="p">Dey tell Jedus say, “Dat gwine tek all de money one man kin mek een eight mont time, ainty? Ya wahn we fa buy nuff bread fa feed dat crowd?”</para>
  <para style="p">
    <verse number="38" style="v" />Jedus aks um say, “Hommuch loaf ob bread oona hab? Go look.”</para>
  <para style="p">Wen dey find out, dey tell Jedus say, “We hab fibe loaf ob bread, an two fish too.”</para>
  <para style="p">
    <verse number="39" style="v" />Jedus tell e ciple dem, “Chaage all de people fa seddown by group pon de green grass. <verse number="40" style="v" />Some group ob bout a hundud head an oda group ob fifty head.” <verse number="41" style="v" />Jedus tek de fibe loaf ob bread an de two fish. E look op ta heaben an tell God say, “Tankya fa de ration.” Den e broke op de bread loaf eenta heapa piece an gim ta e ciple dem fa saab de crowd ob people. E broke op de fish too an gim ta all dem. <verse number="42" style="v" />All de crowd nyam til dey been sattify. <verse number="43" style="v" />Wen de ciple dem done geda op wa been lef oba, dey hab tweb basket full ob bread an fish. <verse number="44" style="v" />Dey been a whole heapa people wa done nyam de bread an de fish. Jes de man dem been fibe tousan.</para>
  <para style="s">Jedus Waak Pontop Wata</para>
  <para style="r">Matthew 14:22-33; John 6:15-21</para>
  <para style="p">
    <verse number="45" style="v" />Jes atta dat, Jedus chaage ciple dem fa git eenta de boat an cross oba de lake, go head ob um ta Bethsaida town. Wiles de ciple dem beena gwine, Jedus tell de crowd fa go back home. <verse number="46" style="v" />Atta e done lef de people, Jedus gone op one hill fa pray ta God. <verse number="47" style="v" />Wen night time come, de ciple dem been een de boat out een de middle ob de lake. Same time, Jedus been by esef pon de lan. <verse number="48" style="v" />De ciple dem beena row ginst de wind. An Jedus see dat dey beena hab haad time fa mek de boat go long cross de wata ginst de wind. So late een de night, sometime atta shree o’clock, Jedus gone out ta dem. E beena waak pontop de wata, an e mek like e plan fa pass de ciple dem by. <verse number="49" style="v" />Wen dey shim da waak pontop de wata, dey tink one haant da come by. So dey holla loud, <verse number="50" style="v" />cause dey all been too scaid wen dey shim.</para>
  <para style="p">Jedus speak op fast. E tell um say, “Mus dohn be scaid! Dis me! Study yasef.” <verse number="51" style="v" />Den Jedus git eenta de boat wid um, an de wind stop. De ciple dem been too stonish. <verse number="52" style="v" />Cause dey still ain been ondastan fa true bout Jedus powa, eben wen dey shim tek de bread an feed a big crowd ob people. De ciple dem haat been haad like rock.</para>
  <para style="s">Jedus Mek de Sick People Well een Gennesaret</para>
  <para style="r">Matthew 14:34-36</para>
  <para style="p">
    <verse number="53" style="v" />Jedus an e ciple dem done cross oba de wata ta Gennesaret town, weh dey tie op de boat. <verse number="54" style="v" />Wen dey git outta de boat, de people know Jedus soon as dey shim. <verse number="55" style="v" />So dem people gone quick all oba de countryside. Wehsoneba dey yeh say dat Jedus dey, de people come ta um, da tote sick people pon dey bed. <verse number="56" style="v" />Een ebry town an willage an settlement weh Jedus gone, de people come da tote dey sick ta um. Dey bring um ta dey maakut place, an dey beg Jedus fa jes leh dey sick tetch de hem ob e cloes. An all dem wa tetch e cloes, same time dey ain been sick no mo.</para>
  <chapter number="7" style="c" />
  <para style="s">Wa De Ole People Teach</para>
  <para style="r">Matthew 15:1-9</para>
  <para style="p">
    <verse number="1" style="v" />Some Pharisee dem an some Jew Law teacha dem fom Jerusalem come geda roun Jedus. <verse number="2" style="v" />Dey see Jedus ciple dem da nyam dout wash dey han de way dey ole people say dey haffa do fa mek um clean een God eye. <verse number="3" style="v" />(Cause de Pharisee dem an all de oda Jew people ain nyam nottin cepin dey wash dey han de way wa dey ole people been laan um fa do. <verse number="4" style="v" />An wen dey buy ting een de maakut, dey neba nyam um cepin dey wash dey han dat way. An dey beena do plenty oda ting wa dey ole people been laan de Jew people fa do, like fa wash cup an pot an coppa bowl dat way.)</para>
  <para style="p">
    <verse number="5" style="v" />De Pharisee dem an de Jew Law teacha dem aks Jedus say, “Hoccome ya ciple dem ain wash dey han fo dey nyam? Hoccome dey ain do like how we ole people been laan we?”</para>
  <para style="p">
    <verse number="6" style="v" />Jedus ansa um say, “Oona hypicrit! De prophet Isaiah done tell de trute bout oona wen e write say,</para>
  <para style="q1">‘Dese people yah da hona me wid dey mout,</para>
  <para style="q2">bot dey haat ain dey wid me.</para>
  <para style="q1">
    <verse number="7" style="v" />Wen dey woshup me op, dat dohn mean nottin,</para>
  <para style="q2">cause dey da laan people fa do law wa people jes mek op.</para>
  <para style="q1">Dey say dat God Law, bot e ain so.’ ”</para>
  <para style="m">
    <verse number="8" style="v" />Jedus say, “Oona done stop do wa God tell people fa do, an oona da do jes wa people tell oona fa do.”</para>
  <para style="p">
    <verse number="9" style="v" />E tell um say, “Oona tink oona hab good sense wen oona ain do wa God Law tell oona fa do. Oona do like dat jes fa do wa oona ole people tell oona fa do! <verse number="10" style="v" />Moses done write, ‘Ya mus show hona an be manisable ta ya fada an modda.’ An Moses say, ‘De poson wa taak bad ginst e fada or e modda, oona mus kill um.’ <verse number="11" style="v" />Bot oona say ef anybody hab sompin e able fa gii e fada or e modda wa gwine hep um, e ain haffa gim. E kin say, ‘Dis ting Corban’ (dat mean, A done promise fa gii God dis ting yah), <verse number="12" style="v" />an oona say dat poson ain haffa gii e fada or e modda de ting wa been gwine fa hep um. <verse number="13" style="v" />Dat show how oona ain do wa God say. Oona jes da do dem ting wa oona ole people laan oona fa do. An oona da laan oona chullun same ting. Oona da do plenty oda bad ting like dem yah.”</para>
  <para style="s">Ting wa Mek Poson Sinna een God Eye</para>
  <para style="r">Matthew 15:10-20</para>
  <para style="p">
    <verse number="14" style="v" />Jedus call de crowd back an tell um say, “Mus listen ta me good fashion, so dat oona ondastan. <verse number="15" style="v" />Ain nottin wa gwine eenta poson wa mek um sinna een God eye. Wa da come outta de poson, dat wa mek um sinna een God eye. [ <verse number="16" style="v" />De poson wa hab yea fa yeh, e mus yeh wa A da say.]”</para>
  <para style="p">
    <verse number="17" style="v" />Wen Jedus lef de crowd an gone eenside de house, e ciple dem aks um wa mean dat wa e done say. <verse number="18" style="v" />So Jedus tell um say, “Oona too ain ondastan wa A done tell oona, ainty? Dat wa a poson nyam an drink ain able fa mek e haat bad, mek um sinna een God eye. <verse number="19" style="v" />Cause dat ration ain gone eenta e haat. Dat gone eenta e belly an den come outta e body.” (Wen Jedus say dat, e laan we dat we kin nyam all kinda food.)</para>
  <para style="p">
    <verse number="20" style="v" />An e say, “Wa come out fom eenside e haat, dat wa mek de poson sinna een God eye. <verse number="21" style="v" />Cause eenside, een e haat, a poson da study fa do ebil ting, fa ramify roun an do wickity ting, fa tief, fa kill. <verse number="22" style="v" />Een e haat, e da study fa sleep wid oda poson wife or husban, fa cyas e eye pon oda poson propaty, fa do all kinda wickity ting, fa tell lie. E da study fa tell lie bout people, fa mek proud, an fa do foolish ting. <verse number="23" style="v" />All dem ebil ting come fom eenside poson haat, an dey mek de um sinna een God eye.”</para>
  <para style="s">De Ooman Wa Bleebe Een Jedus</para>
  <para style="r">Matthew 15:21-28</para>
  <para style="p">
    <verse number="24" style="v" />Wen Jedus lef dey, e gone way ta de countryside close ta de city dem name Tyre an Sidon, an e gone eenta a house dey. E ain wahn nobody fa know e dey, bot de people find out. <verse number="25" style="v" />One ooman beena lib dey wa hab daughta wid ebil sperit eenside um. Wen dat ooman yeh bout Jedus, e mek hace an gone an kneel down fo Jedus. <verse number="26" style="v" />De ooman ain been a Jew. E been bon een Phoenicia een Syria country. E beg Jedus fa dribe de ebil sperit outta e daughta. <verse number="27" style="v" />Jedus ansa de ooman, say, “We haffa feed de chullun fus. E ain fittin fa tek de wittle way fom de chullun an chunk um ta de dog.”</para>
  <para style="p">
    <verse number="28" style="v" />De ooman ansa Jedus say, “Dat true, sah, bot eben de dog dem onda de table kin nyam de wittle lefoba wa da faddown wen de chullun nyam!”</para>
  <para style="p">
    <verse number="29" style="v" />So den, Jedus tell dat ooman say, “Cause ya ansa so good, ya kin go back home now. De ebil sperit done come out fom eenside ya daughta.”</para>
  <para style="p">
    <verse number="30" style="v" />So de ooman gone home. An e find de chile da lay peaceable pon de bed. Sho nuff de ebil sperit done come out fom eenside um!</para>
  <para style="s">Jedus Heal One Deef Man Wa Hab Hebby Tongue</para>
  <para style="p">
    <verse number="31" style="v" />Den Jedus lef de countryside close by Tyre. E gone shru Sidon an de arie wa dey call de Ten Town ta Lake Galilee. <verse number="32" style="v" />Some people come ta um dey, bring um one deef man wa hab hebby tongue. De people beg Jedus fa pit e han pon dat man head fa heal um. <verse number="33" style="v" />Jedus gone wid de man off by deysef, way fom de crowd. Jedus pit e finga eenside de man yea. E spit an tetch de man tongue wid e spit. <verse number="34" style="v" />Den Jedus look op ta heaben an leh out a big sigh. E say ta dat man, “Ephphatha,” wa mean, “Ya yea gwine open op!”</para>
  <para style="p">
    <verse number="35" style="v" />Dat same time de man been able fa yeh. E tongue ain been hebby an e staat fa taak clean wid no trouble tall. <verse number="36" style="v" />Den Jedus chaage de people say, “Mus dohn tell nobody wa A done.” Bot ebry time e tell um, mo an mo dey beena tell people wa Jedus done done. <verse number="37" style="v" />All de people been stonish. Dey say, “E da do ebryting too good! E eben da mek deef people yeh an e heal people wa hab hebby tongue so dey kin taak.”</para>
  <chapter number="8" style="c" />
  <para style="s">Jedus Feed Fo Tousan People</para>
  <para style="r">Matthew 15:32-39</para>
  <para style="p">
    <verse number="1" style="v" />Jurin dat time, noda big crowd ob people come geda roun Jedus. Wen de people ain hab nottin lef fa nyam, Jedus call e ciple dem. <verse number="2" style="v" />E tell um say, “A saary fa de people yah. Dey been wid me shree day an now dey ain hab nottin fa nyam. <verse number="3" style="v" />Ef A tell um fa go ta dey house wid nottin fa nyam, dey gwine pass out long de road. Cause some ob dem done come a good way.”</para>
  <para style="p">
    <verse number="4" style="v" />E ciple dem aks Jedus say, “Weh anybody kin find nuff ration fa gii all dese yah people fa nyam? We ain able fa git bread out een dis wildaness.”</para>
  <para style="p">
    <verse number="5" style="v" />Jedus aks um say, “Hommuch bread oona hab?”</para>
  <para style="p">Dey ansa say, “We hab seben loaf.”</para>
  <para style="p">
    <verse number="6" style="v" />Jedus chaage all de people fa seddown pon de groun. Den e tek de seben loaf an e tank God fa um. E broke de bread an gim ta e ciple dem fa han out ta de people. An de ciple dem gii de people de bread. <verse number="7" style="v" />Dey hab few leetle fish too. Jedus tell God tankya fa dem an tell e ciple dem fa han um out. <verse number="8" style="v" />Ebrybody nyam til dey sattify. An wen de ciple dem done geda de food wa been lef oba, dey git seben full basket. <verse number="9" style="v" />Bout fo tousan people been dey. <verse number="10" style="v" />Den Jedus sen de people ta dey house, an e git eenta de boat wid e ciple dem an gone ta de place dey call Dalmanutha.</para>
  <para style="s">De Pharisee dem Aks Jedus fa do Miracle</para>
  <para style="r">Matthew 16:1-4</para>
  <para style="p">
    <verse number="11" style="v" />Some Pharisee come ta Jedus an staat fa aagy wid um. Dey wahn fa trick um, so dey aks um fa do a sign fa sho dat God sen um fa true. <verse number="12" style="v" />Jedus leh out a big sigh an e say, “Hoccome people dese wahn me fa show a sign? A da tell oona fa true, A ain gwine show oona no sign.” <verse number="13" style="v" />Den Jedus an e ciple dem lef dem people an git back eenta de boat, cross oba ta de oda side ob de lake.</para>
  <para style="s">De Yeast wa de Pharisee dem an Herod da Nyuse</para>
  <para style="r">Matthew 16:5-12</para>
  <para style="p">
    <verse number="14" style="v" />De ciple dem been fagit fa bring plenty bread. Dey been jes one loaf wid um een de boat. <verse number="15" style="v" />Wen dey gwine, Jedus waan um say, “Oona mus tek cyah. Mus look out fa de yeast wa de Pharisee dem an Herod da nyuse.”</para>
  <para style="p">
    <verse number="16" style="v" />De ciple dem taak ta one noda say, “E taak so cause we ain hab no bread.”</para>
  <para style="p">
    <verse number="17" style="v" />Jedus know wa dey beena taak bout, so e aks um say, “Hoccome oona da taak say oona ain hab no bread? Oona stillyet ain know, oona ain ondastan, ainty? <verse number="18" style="v" />Oona hab eye. Hoccome oona ain see? Oona hab yea. Hoccome oona ain yeh? Oona ain memba nottin, ainty? <verse number="19" style="v" />Wen A broke op dem fibe loaf ob bread fa gim ta fibe tousan man dem, how many basket full ob lefoba bread oona pick op?”</para>
  <para style="p">Dey ansa say, “Dey been tweb basket.”</para>
  <para style="p">
    <verse number="20" style="v" />Den Jedus aks um say, “An wen A broke op seben loaf ob bread fa gim ta fo tousan people, how many basket full ob lefoba bread oona pick op?”</para>
  <para style="p">Dey ansa say, “Dey been seben basket.”</para>
  <para style="p">
    <verse number="21" style="v" />Jedus say ta dem, “Oona done see all dat, stillyet oona ain ondastan, ainty?”</para>
  <para style="s">Jedus Mek One Bline Man Well Een Bethsaida</para>
  <para style="p">
    <verse number="22" style="v" />Wen Jedus an e ciple dem come ta Bethsaida, some people bring one bline eye man ta Jedus. De people beg um fa tetch de man an mek um well. <verse number="23" style="v" />Jedus tek de bline eye man by e han an lead um outta de willage. Den Jedus spit pon de man two eye an pit e han pon um. Jedus aks um say, “Wa ya da see?”</para>
  <para style="p">
    <verse number="24" style="v" />De man look op an say, “Yeah, A see some people, bot dey look like tree wa da waak roun.”</para>
  <para style="p">
    <verse number="25" style="v" />Jedus tetch de man eye gin. De man look roun an pay close tention ta wa e see. E ain been bline eye no mo. E able fa see good an e see ebryting plain. <verse number="26" style="v" />Jedus chaage um say, “Mus dohn eben go eenta de willage.” Den e sen um home.</para>
  <para style="s">Wa Peter Say bout Jedus</para>
  <para style="r">Matthew 16:13-20; Luke 9:18-21</para>
  <para style="p">
    <verse number="27" style="v" />Jedus an e ciple dem gone ta dem willage close by Caesarea Philippi. Wiles dey beena gwine, Jedus aks e ciple dem say, “Wen de people da taak bout me, who dey say A da?”</para>
  <para style="p">
    <verse number="28" style="v" />Dey ansa Jedus say, “Some people say ya John wa Bactize. Some say ya Elijah, an some oda say ya one ob dem prophet wa come fom de ole people.” <verse number="29" style="v" />Jedus aks um say, “Bot who oona say A da?”</para>
  <para style="p">Peter ansa um say, “Ya de Messiah.”</para>
  <para style="p">
    <verse number="30" style="v" />Den Jedus waan dem say, “Mus dohn tell nobody bout who A da.”</para>
  <para style="s">Jedus Taak bout How E Haffa Suffa an Dead</para>
  <para style="r">Matthew 16:21-28; Luke 9:22-27</para>
  <para style="p">
    <verse number="31" style="v" />Den Jedus staat fa laan e ciple dem say, de Man wa Come fom God haffa suffa plenty. De Jew leada dem an de Jew priest leada dem an de Law teacha dem gwine say dey ain wahn um roun. People gwine kill um an pit um een de tomb. Bot atta shree day pass, e gwine come outta de tomb an lib gin. <verse number="32" style="v" />Jedus tell um dat scraight ta de pint. Den Peter call Jedus way fom de oda ciple dem an e buke um say, “Massa, mus dohn taak like dat!” <verse number="33" style="v" />Jedus ton roun an look pon e ciple dem. An e buke Peter say, “Peter, mus git way fom me, cause Satan wok same like ya da do yah! Ya da tink like how people da tink. Ya ain tink like how God da tink.”</para>
  <para style="p">
    <verse number="34" style="v" />Jedus call de crowd an e ciple dem. E tell um say, “Ef anybody wahn fa come longside me, e mus dohn tink jes bout wa e wahn fa do fa esef. E haffa be ready fa tote e cross an come longside me. <verse number="35" style="v" />De poson wa jes da try fa sabe e own life, e gwine loss um. Bot de poson wa loss e life fa do wa A tell um an fa tell de Good Nyews, e gwine git true life. <verse number="36" style="v" />De poson wa git ebryting een de whole wol an den dead an gone ta hell, e done loss de true life, ainty? E ain git nottin! <verse number="37" style="v" />Ain nottin a poson kin pay fa git true life. <verse number="38" style="v" />Ef anybody shame ob me, ef e shame fa taak bout wa A done laan um yah mongst de wickity people wa ain bleebe pon God een dis time, de Man wa Come fom God gwine be shame ob dat poson, wen e come wid de angel dem ob God, een de glory ob e Fada.”</para>
  <chapter number="9" style="c" />
  <para style="p">
    <verse number="1" style="v" />Jedus tell um say, “A da tell oona fa true. Some ob oona wa dey yah now ain gwine dead til ya done see God come fa rule wid powa.”</para>
  <para style="s">Jedus Change fo de Ciple dem Eye</para>
  <para style="r">Matthew 17:1-13; Luke 9:28-36</para>
  <para style="p">
    <verse number="2" style="v" />Atta six day pass, Jedus tek Peter, James an John an gone way. E lead um way op pontop a high mountain, weh ain nobody lib. Wiles de shree ciple dem beena, look, Jedus body change fo dey eye. <verse number="3" style="v" />E cloes change ta shinin white, white an too bright. Ain nobody een dis wol able fa mek cloes white like dat. <verse number="4" style="v" />Den de shree ciple dem see Elijah an Moses, da taak wid Jedus. <verse number="5" style="v" />Peter tell Jedus say, “Teacha, e good we dey yah! Leh we mek shree bush aaba, one fa ya, one fa Moses, an one fa Elijah.” <verse number="6" style="v" />Peter ain been know wa fa say, e an de oda two ciple dem scaid neah ta det.</para>
  <para style="p">
    <verse number="7" style="v" />Den a cloud come kiba um. Dey yeh one boice da taak fom eenside de cloud say, “Dis yah me Son, wa A lob a whole heap. Oona mus listen ta wa e tell oona!” <verse number="8" style="v" />Jes den de ciple dem look roun quick, bot dey ain see nobody dey cep Jedus.</para>
  <para style="p">
    <verse number="9" style="v" />Wiles dey beena come down de mountain, Jedus waan um say, “Mus dohn tell nobody wa oona done see, til de Man wa Come fom God done dead an lib gin.”</para>
  <para style="p">
    <verse number="10" style="v" />Dey ain tell nobody bout dat, bot dey beena aks one noda wa Jedus mean wen e say dat de Man wa Come fom God gwine dead an lib gin. <verse number="11" style="v" />Dey aks Jedus say, “Hoccome de Jew Law teacha dem say Elijah haffa come back fo dem ting yah gwine be?”</para>
  <para style="p">
    <verse number="12" style="v" />Jedus ansa um say, “Fa true, Elijah come fus fa git all ting ready. Stillyet, hoccome dey write een God Book dat de Man wa Come fom God gwine suffa plenty an people ain gwine hab nottin fa do wid um? <verse number="13" style="v" />A da tell oona say, Elijah done come, an de people done do um bad. Dey done all wasoneba dey wahn ta um. An dat jes wa God Book say been gwine happen ta Elijah.’ ”</para>
  <para style="s">Jedus Dribe Ebil Sperit Outta One Boy</para>
  <para style="r">Matthew 17:14-21; Luke 9:37-43</para>
  <para style="p">
    <verse number="14" style="v" />Wen dey meet de oda ciple dem, dey see plenty people geda roun um. An some Jew Law teacha dem beena aagy wid de ciple dem. <verse number="15" style="v" />Wen de people see Jedus, dey been stonish plenty. Dey ron an tell um say e good fa see ya. <verse number="16" style="v" />Jedus aks e ciple dem say, “Wa oona beena aagy bout wid dem Law teacha?”</para>
  <para style="p">
    <verse number="17" style="v" />One man een de crowd ansa say, “Teacha, A bring me son ta ya, cause a ebil sperit hab um an e ain able fa taak. <verse number="18" style="v" />Ebrytime wen de sperit come pon um, dat sperit chunk um down pon de groun. Foam da come outta e mout. E da grit e teet an all e body git stiff. A done beg ya ciple dem fa dribe out dat ebil sperit, bot dey ain been able fa do um.”</para>
  <para style="p">
    <verse number="19" style="v" />Jedus ansa um say, “Oona people wa lib een dis time ain got no fait! How long A haffa be dey wid oona? How long A gwine haffa pit op wid oona? Bring de boy ta me!” <verse number="20" style="v" />So dey bring um ta Jedus.</para>
  <para style="p">Soon as de ebil sperit see Jedus, e chunk de boy down wid fits. De boy faddown ta de groun an staat fa walla, an foam come outta e mout. <verse number="21" style="v" />Jedus aks de boy fada say, “How long de ebil sperit been hab ya boy?”</para>
  <para style="p">De man say, “Fom wen e leetle. <verse number="22" style="v" />Plenty time de sperit mek um faddown eenta de fire an eenta de wata, da try fa stroy um. Please tek pity pon we an hep we, ef ya able fa heal um!”</para>
  <para style="p">
    <verse number="23" style="v" />Jedus say, “Ya aks me ef A able fa heal ya son? God kin do all ting fa de poson wa bleebe een um.”</para>
  <para style="p">
    <verse number="24" style="v" />De boy fada right way holla say, “A da bleebe. Hep me bleebe mo an mo.”</para>
  <para style="p">
    <verse number="25" style="v" />Wen Jedus see dat mo an mo people da ron come geda roun um, e buke de ebil sperit say, “Ya ebil sperit wa da mek poson deef an so e ain able fa taak. A chaage ya, mus come outta de boy. Ya ain neba fa go eenside um gin!”</para>
  <para style="p">
    <verse number="26" style="v" />De ebil sperit mek de boy holla loud. E chunk de boy down wid bad fits an den e come outta de boy. De boy leddown pon de groun like e a dead man. An plenty people taak say e done dead. <verse number="27" style="v" />Bot Jedus hole de boy han, hep um fa git op, an de boy stanop.</para>
  <para style="p">
    <verse number="28" style="v" />Wen Jedus reach de house wid de ciple dem, way fom dem oda people, dey aks um say, “Teacha, hoccome we ain been able fa dribe de ebil sperit outta de boy?”</para>
  <para style="p">
    <verse number="29" style="v" />Jedus ansa say, “Oona ain gwine be able fa dribe out dat kind ob ebil sperit, cepin oona pray.”</para>
  <para style="s">Jedus Taak Gin Bout E Det</para>
  <para style="r">Matthew 17:22-23; Luke 9:43-45</para>
  <para style="p">
    <verse number="30" style="v" />Jedus an e ciple dem come outta dey an pass shru Galilee. Jedus ain wahn nobody fa know e dey, <verse number="31" style="v" />cause e beena laan e ciple dem. E tell um say, “Dey gwine han oba de Man wa Come fom God ta people wa gwine kill um. Bot atta e dead, e gwine lib gin. E gwine come outta de tomb atta shree day.”</para>
  <para style="p">
    <verse number="32" style="v" />Now de ciple dem ain know wa Jedus mean, bot dey been scaid fa aks um.</para>
  <para style="s">Jedus Tell How fa Be Big Leada</para>
  <para style="r">Matthew 18:1-5; Luke 9:46-48</para>
  <para style="p">
    <verse number="33" style="v" />Wen dey reach Capernaum, Jedus an e ciple dem gone eenside de house. Den Jedus aks um say, “Wa oona beena bicka bout wen we beena waak long de way?”</para>
  <para style="p">
    <verse number="34" style="v" />Dey ain say nottin, cause wen dey beena waak, dey beena bicka bout who dat mongst dem been de big leada. <verse number="35" style="v" />Jedus seddown, an e call de tweb ciple dem. E tell um say, “Ef one ob oona wahn fa be oona big leada, e haffa pit esef las, an e haffa saab all ob oona.” <verse number="36" style="v" />Den Jedus tek a chile an hab um stan een de middle ob um. E hole de chile een e aam an taak ta de ciple dem. <verse number="37" style="v" />E say, “De poson wa heppy fa tek een a leetle chile like dis one yah een me name, dat poson da tek me een too. An e ain jes me de poson da tek een, cause same time e da tek een de one wa sen me.”</para>
  <para style="s">Whosoneba Ain Ginst We, E Fa We</para>
  <para style="r">Luke 9:49-50</para>
  <para style="p">
    <verse number="38" style="v" />John say, “Teacha, we done see one man da dribe out ebil sperit by de powa ob ya name. We tell um fa stop dat, cause e ain been one ob we.” <verse number="39" style="v" />Jedus ansa say, “Oona mus dohn tell um fa stop, cause nobody dat tek me name fa do a miracle kin say nottin bad bout me atta dat. <verse number="40" style="v" />Whosoneba ain ginst we, e fa we. <verse number="41" style="v" />A da tell oona fa true, ef anybody gii oona a cup ob wata fa drink een me name, cause oona blongst ta de Messiah, fa sho dat poson gwine git de good ting wa God gii ta dem wa saab um.”</para>
  <para style="s">Mus Dohn Mek Oda Poson Sin</para>
  <para style="r">Matthew 18:6-9; Luke 17:1-2</para>
  <para style="p">
    <verse number="42" style="v" />“De poson wa mek one ob dese leetle chullun wa bleebe pon me do ebil, e mo betta fa dat poson ef dey been tie a big grine stone roun e neck an chunk um eenta deep sea. <verse number="43" style="v" />Ef oona han da mek oona sin, mus cut um off! E mo betta fa oona fa hab jes one han an git life wa neba end den fa oona fa keep two han an go ta hell, weh de fire ain neba gwine out. [ <verse number="44" style="v" />Oba deyso, de woom ain neba gwine dead an de fire ain neba gwine out!] <verse number="45" style="v" />Ef oona foot da mek oona sin, mus cut um off! E mo betta fa oona fa be cripple op an git life wa neba end, den fa oona fa keep two foot an den dey chunk oona eenta hell. [ <verse number="46" style="v" />Oba deyso, dem woom wa neba dead gwine keep on da nyam de people. An de fire neba gwine out.] <verse number="47" style="v" />Ef oona eye da mek oona sin, mus pull um out! E mo betta fa oona fa hab jes one eye an go eenta de place weh God da rule, den fa oona fa keep two eye an den dey chunk oona eenta hell. <verse number="48" style="v" />Oba deyso, de woom neba gwine dead an de fire neba gwine out!”</para>
  <para style="p">
    <verse number="49" style="v" />Fire gwine mek all people clean, same like salt kin mek dem ting wa dey da sacrifice clean.</para>
  <para style="p">
    <verse number="50" style="v" />“Salt a good ting, bot ef de salt done loss e taste, dey ain nottin we kin do ta um fa mek um git back e taste, ainty?</para>
  <para style="p">Oona mus be like salt mongst oonasef. Oona mus lib peaceable wid one noda.”</para>
  <chapter number="10" style="c" />
  <para style="s">Jedus Laan People Bout Worce</para>
  <para style="r">Matthew 19:1-12; Luke 16:18</para>
  <para style="p">
    <verse number="1" style="v" />Jedus lef dey an gone ta Judea lan. Den e cross oba de Jerden Riba. Plenty plenty people geda roun um gin dey. An e laan um bout God, same like how e done beena do.</para>
  <para style="p">
    <verse number="2" style="v" />Some Pharisee dem come quizzit um. Dey beena try fa ketch um da taak ginst God Law. Dey aks Jedus say, “Coddin ta we Jew Law, e right fa man fa worce e wife?”</para>
  <para style="p">
    <verse number="3" style="v" />Jedus aks um say, “Wa de Law wa Moses gii oona chaage oona fa do?” <verse number="4" style="v" />De Pharisee dem ansa Jedus say, “Moses say a man kin write paper fa gii ta e wife fa worce um. Den de man kin sen um way.”</para>
  <para style="p">
    <verse number="5" style="v" />Jedus tell um say, “Moses write dat law fa oona cause oona haat haad. <verse number="6" style="v" />Bot fom wen e fus mek de wol, ‘God mek two kind ob people, man an ooman.’ <verse number="7" style="v" />Cause ob dat, de man gwine lef e fada an e modda an jine wid e wife, <verse number="8" style="v" />an dem two gwine come fa be one poson. So dey ain two poson no mo. Dem two done come fa be one poson. <verse number="9" style="v" />So den, wen God done jine dem togeda, mus dohn nobody tek dem paat fom one noda.”</para>
  <para style="p">
    <verse number="10" style="v" />Now wen Jedus an e ciple dem gone back eenta de house, e ciple dem aks um bout wa e been say bout worce. <verse number="11" style="v" />E ansa um say, “Ef a man worce e wife an den e go marry oda ooman, dat man sin ginst e fus wife, cause e da sleep wid oda ooman. <verse number="12" style="v" />Same way so, ef a ooman worce e husban an den e go marry oda man, dat ooman sin ginst e fus husban, cause e da sleep wid oda man.”</para>
  <para style="s">Jedus Bless De Chullun</para>
  <para style="r">Matthew 19:13-15; Luke 18:15-17</para>
  <para style="p">
    <verse number="13" style="v" />Some people come bring chullun ta Jedus fa hab um pit e han pon dey head fa bless um. Bot e ciple dem buke de people, tell um dey ain oughta bodda Jedus so. <verse number="14" style="v" />Wen Jedus see wa e ciple dem beena do, e been mad down. E tell e ciple dem say, “Oona mus leh de chullun come ta me. Mus dohn stop um, cause people like dem chullun yah gwine be wid God wen e da rule. <verse number="15" style="v" />A da tell oona de trute, anybody wa ain wahn fa hab God rule oba um same like dem chullun, dat poson dey ain gwine be wid God wen e da rule.” <verse number="16" style="v" />Den Jedus pick op de chullun, an e pit e han pon dey head an aks God fa bless um.</para>
  <para style="s">De Rich Man</para>
  <para style="r">Matthew 19:16-30; Luke 18:18-30</para>
  <para style="p">
    <verse number="17" style="v" />Wiles Jedus beena gwine way, one man ron meet um an kneel down fo um. E tell Jedus say, “Teacha, ya wa good, tell me wa A haffa do fa git life wa neba end?”</para>
  <para style="p">
    <verse number="18" style="v" />Jedus ansa um say, “Hoccome ya say A good? Ain nobody good cep fa God. <verse number="19" style="v" />Ya know de law wa Moses gii. ‘Ya mus dohn kill nobody. Ya mus dohn sleep wid oda man wife. Mus dohn tief. Mus dohn lie bout wa oda people done. Mus dohn cheat. Mus pay mind ta ya fada an ya modda.’ ”</para>
  <para style="p">
    <verse number="20" style="v" />De man ansa say, “Teacha, A done keep all dem law eba since A been a chile.”</para>
  <para style="p">
    <verse number="21" style="v" />Jedus look pon de man an e like um. An e tell um say, “Jes one ting lef wa ya ain done yet. Mus go sell all ya hab an gii de money ta de people wa ain hab nottin. Ef ya do dat, ya gwine be rich fa true een heaben. An atta dat, ya mus come be me ciple.” <verse number="22" style="v" />Wen de man yeh wa Jedus say, e look sad. E been too saary, cause e been hab a whole heapa money. E lef Jedus an gone way.</para>
  <para style="p">
    <verse number="23" style="v" />Jedus look roun pon e ciple dem, tell um say, “E sho nuff haad fa a rich poson fa come onda God rule!”</para>
  <para style="p">
    <verse number="24" style="v" />De ciple dem been stonish wen Jedus say dat. Bot Jedus tell um gin say, “Me chullun, e sho nuff haad fa a rich poson fa come onda God rule. <verse number="25" style="v" />E mo easy fa mek de camel go shru a needle eye den fa a rich poson fa come onda God rule.”</para>
  <para style="p">
    <verse number="26" style="v" />Den de ciple dem been eben mo stonish. Dey aks one noda say, “Ef dat so e stan, ain nobody gwine be sabe, ainty?”</para>
  <para style="p">
    <verse number="27" style="v" />Jedus look pon um an say, “God able fa do wa people ain able fa do. God able fa do all ting.”</para>
  <para style="p">
    <verse number="28" style="v" />Peter tell Jedus say, “Look yah, we done lef ebryting an folla longside ya!”</para>
  <para style="p">
    <verse number="29" style="v" />Jedus ansa say, “A da tell oona fa true, de poson wa done lef e house or broda or sista or modda or fada or chullun or propaty fa sake a me an de Good Nyews, <verse number="30" style="v" />God gwine gim hundud time mo den wa e done lef. E gwine gim house, broda, sista, modda, chullun an propaty. God gwine gim now wiles e da lib yah een dis wol. An people gwine mek um suffa bad yah, bot God gwine gim life wa neba end, een de wol wa gwine come. <verse number="31" style="v" />Bot plenty wa fus now, dey gwine be las, an plenty people wa las now, dey gwine be fus.”</para>
  <para style="s">Jedus Say Gin E Gwine Dead</para>
  <para style="r">Matthew 20:17-19; Luke 18:31-34</para>
  <para style="p">
    <verse number="32" style="v" />Wiles dey beena trabel long de road ta Jerusalem, Jedus waak een front ob e ciple dem. Dey been stonish tommuch. An de people wa beena come long wid um been scaid. Jedus call e ciple dem ta one side an tell um gin bout wa gwine happen ta um. <verse number="33" style="v" />E say, “Oona listen ta me. We da gwine ta Jerusalem, weh some people gwine grab hole ta de Man wa Come fom God. Dey gwine han um oba, gim ta de Jew priest leada dem an de Jew Law teacha dem. Den dey gwine han um oba ta people wa ain Jew fa kill um. <verse number="34" style="v" />Dem people gwine hole um cheap. Dey gwine spit pon um, whip um an kill um. Bot atta shree day, e gwine come out fom mongst de dead people an lib gin.”</para>
  <para style="s">Wa We Mus Do Fa Be Big Leada Wen Jedus Rule</para>
  <para style="r">Matthew 20:20-28</para>
  <para style="p">
    <verse number="35" style="v" />James an John, wa been Zebedee chullun, come ta Jedus say, “Teacha, we wahn ya fa do sompin dat we gwine aks ya fa.”</para>
  <para style="p">
    <verse number="36" style="v" />Jedus aks um say, “Wa dat oona wahn me fa do fa oona?”</para>
  <para style="p">
    <verse number="37" style="v" />Dey ansa um say, “Wen ya gwine rule all de wol een glory, leh we seddown nex ta ya, one ob we pon ya right han side an de oda one pon ya lef han side.”</para>
  <para style="p">
    <verse number="38" style="v" />Jedus say, “Oona ain ondastan wa oona da aks me fa do. Oona gwine be able fa suffa wid me, fa drink fom de cup wa A gwine drink fom? Oona gwine be able fa dead wid me, fa be bactize like A gwine be bactize?”</para>
  <para style="p">
    <verse number="39" style="v" />Dey ansa say, “We gwine be able fa do um.”</para>
  <para style="p">Jedus tell um say, “Fa true, oona gwine drink fom dat cup wa A gwine drink fom, an oona gwine be bactize same like how A gwine be bactize. <verse number="40" style="v" />Bot A ain hab de tority fa leh oona seddown pon me right han side an pon me lef han side, wen A gwine rule. God done keep dem place fa de people wa e done pick fa seddown dey.”</para>
  <para style="p">
    <verse number="41" style="v" />Wen de oda ten ciple yeh bout dat, dey been too bex at James an John cause ob wa dey been aks Jedus fa do fa um. <verse number="42" style="v" />Jedus call um all togeda an tell um say, “Oona know bout de leada dem wa spose fa rule oba de people dey een de wol. Dem leada hab powa oba de people an da tell dem wa fa do. <verse number="43" style="v" />Bot e ain gwine be dat way mongst oona. Ef one ob oona wahn fa be de head poson, e mus be oona saabant. <verse number="44" style="v" />Ef one ob oona wahn fa be fus, dat poson mus be ebrybody slabe. <verse number="45" style="v" />Cause eben de Man wa Come fom God ain come fa mek people e saabant. E come fa be de people saabant, an fa gii e life fa pay de price, fa sabe a whole heapa people.”</para>
  <para style="s">Jedus Mek Bline Eye Bartimaeus See</para>
  <para style="r">Matthew 20:29-34; Luke 18:35-43</para>
  <para style="p">
    <verse number="46" style="v" />Jedus an e ciple dem come ta Jericho. Wen dey been lef Jericho long wid a whole bunch ob oda people, one bline eye man name Bartimaeus beena seddown close by de road, da beg. E been Timaeus chile. <verse number="47" style="v" />Wen Bartimaeus yeh say dat Jedus wa come fom Nazareth beena pass by dey, e staat fa holla say, “Jedus, Son ob David, hab mussy pon me!”</para>
  <para style="p">
    <verse number="48" style="v" />Plenty ob de people buke Bartimaeus, tell um mus dohn crack e teet. Bot e da holla mo louda say, “Son ob David, hab mussy pon me!”</para>
  <para style="p">
    <verse number="49" style="v" />Jedus stop, tell de people say, “Call um fa come yah.”</para>
  <para style="p">So de people call ta Bartimaeus de bline eye man, say, “Study yasef! Git op! Jedus say come yah.”</para>
  <para style="p">
    <verse number="50" style="v" />Bartimaeus shrow off e coat off. E hop op an gone ta Jedus.</para>
  <para style="p">
    <verse number="51" style="v" />Jedus aks um say, “Wa ya wahn me fa do fa ya?”</para>
  <para style="p">De bline eye man say, “Teacha, A wahn ya fa mek me so dat A kin see.”</para>
  <para style="p">
    <verse number="52" style="v" />Jedus say, “Ya kin go pon ya way now. Cause ya da bleebe, ya done git well.”</para>
  <para style="p">Nex ting e know, Bartimaeus able fa see. An e waak wid Jedus down de road.</para>
  <chapter number="11" style="c" />
  <para style="s">Jedus Go Eenta Jerusalem</para>
  <para style="r">Matthew 21:1-11; Luke 19:28-40; John 12:12-19</para>
  <para style="p">
    <verse number="1" style="v" />Jedus dem come close ta Jerusalem. Dey been dey by Bethphage een Bethany willage. Wen dey reach ta de Mount Olib, Jedus tell two e ciple fa go on fo de oda res. <verse number="2" style="v" />E chaage um say, “Oona mus go ta dat willage oba dey. Wen oona reach dey, oona gwine see one nyoung donkey wa tie op dey. Nobody ain neba ride pon dat donkey. Mus ontie um an bring um ta me. <verse number="3" style="v" />Ef somebody aks oona hoccome oona da ontie de donkey, mus tell um say, ‘De Lawd need um, bot e gwine hab we bring um back wen e done wid um.’ ”</para>
  <para style="p">
    <verse number="4" style="v" />So de two ciple gone an dey see de nyoung donkey tie op ta one house door dey een de screet. Dey staat fa ontie dat donkey. <verse number="5" style="v" />Some people wa beena stanop dey aks de ciple dem say, “Hoccome oona da ontie dat donkey?”</para>
  <para style="p">
    <verse number="6" style="v" />De ciple dem ansa um say jes wa Jedus been tell um fa say. So de people leh um tek de donkey an go. <verse number="7" style="v" />De ciple dem tek de donkey, come ta Jedus. Wen dey git dey, dey spread dey coat pontop de donkey back. Jedus seddown pontop um an staat fa ride eenta Jerusalem. <verse number="8" style="v" />A heapa people spread dey coat pon de road weh Jedus pass. Some oda people broke off branch fom de tree dem close by een de fiel an spread um pon de road. <verse number="9" style="v" />De people wa beena waak fo Jedus an dem wa come hine um beena holla say, “Praise God! God bless de one wa come een de Lawd name! <verse number="10" style="v" />God bless de gobment wa da come. E gwine be same like de gobment wa we ole time leada David done rule oba. Praise God een heaben!”</para>
  <para style="p">
    <verse number="11" style="v" />Jedus gone eenta Jerusalem an eenta God House. E look roun at ebryting dey. Bot de sun beena set fa red so e an e tweb ciple dem gone out ta Bethany willage.</para>
  <para style="s">De Fig Tree Wa Ain Beah Fruit</para>
  <para style="r">Matthew 21:18-19</para>
  <para style="p">
    <verse number="12" style="v" />De nex day wen dey come back fom Bethany, Jedus been hongry. <verse number="13" style="v" />E look cross de way an e see one fig tree wa been git plenty leaf. So Jedus gone look fa see ef de tree da beah fig. Wen e come close by um, e see dey ain been no fig pon um, jes de leaf da kiba um, cause e ain been de time yet fa beah fig. <verse number="14" style="v" />Jedus taak ta de tree say, “Ya mus dohn beah fig no mo fa nobody fa nyam.”</para>
  <para style="p">An e ciple dem yeh Jedus say dat ta dat tree.</para>
  <para style="s">Jedus Gone Eenta God House</para>
  <para style="r">Matthew 21:12-17; Luke 19:45-48; John 2:13-22</para>
  <para style="p">
    <verse number="15" style="v" />Wen Jedus dem git ta Jerusalem, Jedus gone eenta God House. E staat fa dribe out de people dey wa beena buy an sell ting. E ton oba de table dem weh people beena mek change fa de money ob people fom oda lan. An e ton oba de bench dem weh people come fa seddown wen dey sell pigeon. <verse number="16" style="v" />E ain leh nobody tote nottin fa sell wen dey pass shru de yaad ob God House. <verse number="17" style="v" />Den e laan de people say, “Fa true, dey done write een God Book say, ‘Dey gwine call me House de place weh people wa come fom all oba de wol come fa pray ta God.’ Bot oona done ton um eenta place weh de tief dem da hide!”</para>
  <para style="p">
    <verse number="18" style="v" />Wen de Jew priest leada dem an de Jew Law teacha dem yeh wa Jedus beena say, dey staat fa look fa way fa kill um. Dey been scaid ob um, cause all de crowd ob people been stonish wen dey yeh wa Jedus teach.</para>
  <para style="p">
    <verse number="19" style="v" />Wen de sun set fa red, Jedus an e ciple dem come outta de city.</para>
  <para style="s">Mus Bleebe God fa True</para>
  <para style="r">Matthew 21:20-22</para>
  <para style="p">
    <verse number="20" style="v" />De nex maanin wen Jedus dem beena gwine long de road, dey see de fig tree. All dat tree done dry op an dead, fom de bottom root op ta de top de tree. <verse number="21" style="v" />Peter memba wa been happen, an e tell Jedus say, “Teacha, look dey! Dat fig tree wa ya been cuss, e dead.”</para>
  <para style="p">
    <verse number="22" style="v" />Jedus ansa um say, “Mus hab fait een God. <verse number="23" style="v" />A da tell oona, ef somebody tell dis mountain yah say, ‘Mus git op an go shrow yasef eenta de sea,’ dat wa gwine happen, ef dat poson ain doubt een e haat, ef e bleebe fa true dat wa e say gwine happen. <verse number="24" style="v" />So den, A da tell oona say, wen ya aks God fa sompin, mus bleebe fa true dat ya gwine git um, an God gwine gim ta ya. <verse number="25" style="v" />Wensoneba ya da stan an pray ta God, mus paadon de poson wa done ya bad. Den oona Fada God wa dey een heaben gwine paadon oona fa de ebil ting wa oona done. [ <verse number="26" style="v" />Ef oona ain paadon oda people, den oona Fada wa dey een heaben ain gwine paadon oona fa de ebil ting wa oona done.]”</para>
  <para style="s">Dey Quizzit Jedus Bout E Tority</para>
  <para style="r">Matthew 21:23-27; Luke 20:1-8</para>
  <para style="p">
    <verse number="27" style="v" />Jedus an e ciple dem come back ta Jerusalem, an Jedus beena waak een God House. De Jew priest leada dem an Jew Law teacha dem an oda Jew leada come ta Jedus. <verse number="28" style="v" />Dey aks um say, “Wa right ya hab fa do dem ting yah? Who dat gii ya de tority fa do um?”</para>
  <para style="p">
    <verse number="29" style="v" />Jedus ansa say, “A gwine aks oona one queshon. Ef oona ansa me, A gwine tell oona who dat gii me de tority fa do dem ting yah. <verse number="30" style="v" />Mus tell me say, ‘Who dat gii John de tority fa come bactize people? God gii John tority, or some poson gim de tority?’ ”</para>
  <para style="p">
    <verse number="31" style="v" />De leada dem bicka mongst deysef say, “Ef we ansa say God gii John tority, Jedus gwine aks we say, ‘Hoccome oona ain bleebe John?’ <verse number="32" style="v" />Bot we mus dohn say, ‘Some poson gii John de tority.’ ” Dey been scaid fa say dat cause all de people bleebe say John been a true prophet. <verse number="33" style="v" />So dey ansa Jedus say, “We ain know who dat gii John tority.”</para>
  <para style="p">Jedus tell um say, “Den A ain gwine tell oona who dat gii me de tority fa do dem ting yah.”</para>
  <chapter number="12" style="c" />
  <para style="s">De Paable Ob De Grapewine</para>
  <para style="r">Matthew 21:33-46; Luke 20:9-19</para>
  <para style="p">
    <verse number="1" style="v" />Jedus staat fa tell dem paable. E say, “One man plant plenty grapewine een e gyaaden. E mek stone wall roun de gyaaden. E mek a hole fa mash op de grape fa git de grape juice. An e build a place pontop de stone wall fa people fa keep gyaad oba de gyaaden. Den e hire some faama dem fa tek cyah ob de gyaaden. An e gone way, trabel ta oda country. <verse number="2" style="v" />Wen haabis time come, de man wa own de grapewine sen e wokman fa aks de faama dem fa gim de owna paat ob de haabis. <verse number="3" style="v" />Bot dem faama grab hole ta de wokman an beat op pon um, an dribe um outta de gyaaden. Dey ain gim nottin. <verse number="4" style="v" />De man wa own de gyaaden sen oda wokman, bot de faama dem beat um een de head an shame um. <verse number="5" style="v" />De owna sen noda wokman. Dey kill dat one. De owna sen plenty oda. Dey beat op pon some ob dem an dey kill some ob dem. <verse number="6" style="v" />So den, de owna hab one poson lef fa sen. Dat e own son, an e lob um a whole heap. E sen um ta de gyaaden, tink say, ‘Wen dem faama see me son, dey gwine hona um fa true.’ <verse number="7" style="v" />Bot wen de faama dem see de owna son, dey tell one noda say, ‘Dat de son dis propaty gwine be lef ta. Leh we kill um so dat de propaty gwine come ta we.’ <verse number="8" style="v" />Dey grab hole ta um an kill um, an dey chunk e body outta de gyaaden.”</para>
  <para style="p">
    <verse number="9" style="v" />Den Jedus tell um say, “Oona know wa dat man wa own de gyaaden gwine do? E gwine come kill dem faama, an e gwine hire oda faama fa tek cyah ob de gyaaden. <verse number="10" style="v" />Fa sho, oona done read wa dey write een God Book say,</para>
  <para style="q1">‘De stone dat de builda chunk out,</para>
  <para style="q2">dat de stone wa portant mo den all de oda res.</para>
  <para style="q1">
    <verse number="11" style="v" />De Lawd mek um dat way,</para>
  <para style="q2">an we tink dis a great ting wa done happen!’ ”</para>
  <para style="p">
    <verse number="12" style="v" />De Jew leada dem try fa grab hole ta Jedus an res um, cause dey know dat paable wa e done tell been ginst dem. Bot dey been scaid ob de crowd ob people, so dey lef Jedus an gone way.</para>
  <para style="s">Wa We Oughta Gii ta de Gobment an ta God</para>
  <para style="r">Matthew 22:15-22; Luke 20:20-26</para>
  <para style="p">
    <verse number="13" style="v" />Dey sen some Pharisee an some ob King Herod people ta Jedus fa ketch um, mek um say sompin so dey able fa cuse um. <verse number="14" style="v" />Dey come ta Jedus say, “Teacha, we know ya da taak true an ya ain warry bout wa people tink. Cause ya da look pon all people de same. Ya da laan we de true way a folla God. Bot leh we aks ya one queshon. E right, coddin ta we Law, fa pay tax ta de Roman rula Caesar? <verse number="15" style="v" />Tell we ef we oughta pay um or ef we ain oughta.”</para>
  <para style="p">Bot Jedus know dem hypicrit people done say dat fa set trap fa ketch um. So e ansa um say, “Hoccome oona da try fa tek wa A say fa trap me? Bring me a coin so we kin look pon um.”</para>
  <para style="p">
    <verse number="16" style="v" />Dey bring um de Roman coin. Jedus aks dem say, “Whodat hab e face an e name dey pon dis coin?”</para>
  <para style="p">Dey ansa um say, “Dat Caesar own pitcha an name dey dey.”</para>
  <para style="p">
    <verse number="17" style="v" />Jedus say, “Well den, oona mus gii Caesar dat wa blongst ta Caesar, an gii God wa blongst ta God.”</para>
  <para style="p">Wen dey yeh wa Jedus say, dey um been stonish.</para>
  <para style="s">Jedus Teach Bout People Wa Gwine Lib Gin</para>
  <para style="r">Matthew 22:23-33; Luke 20:27-40</para>
  <para style="p">
    <verse number="18" style="v" />Some Sadducee people come ta Jedus. De Sadducee dem been bleebe say people wa done dead ain gwine git op fom de grabe an lib gin. <verse number="19" style="v" />Dey aks Jedus say, “Teacha, Moses done write we law say, ‘Ef a man broda dead an lef a wife bot ain hab no chullun, de broda wa lef haffa marry de wida ooman fa hab chullun fa e broda wa done dead.’ <verse number="20" style="v" />Now den, dey been seben broda. De fus broda marry. Den e dead an e ain hab no chullun. <verse number="21" style="v" />So den, de nex broda marry de wida ooman. E done dead too an ain hab no chullun. Same fashion, de nex broda. <verse number="22" style="v" />All de seben broda dem marry de one ooman, bot dey done dead an dey ain hab no chullun. Den las de ooman dead. <verse number="23" style="v" />Now den, all seben broda dem done marry dat one ooman. Tell we, de day wen God gwine mek all de people wa done dead rise op fom de grabe an lib gin, wish one dem seben broda gwine hab dat ooman fa e wife?”</para>
  <para style="p">
    <verse number="24" style="v" />Jedus ansa um say, “Oona wrong fa true, ainty? Cause oona ain know God Book an oona ain ondastan bout God powa. <verse number="25" style="v" />Cause wen de people wa done dead rise op fom de grabe an lib gin, dey ain gwine be marry no mo. Dey gwine be like de angel dem een heaben. <verse number="26" style="v" />Now den, leh we taak bout how God da mek de people wa done dead lib gin. Ain oona read wa Moses write wen e tell bout de bush wa beena bun bot ain neba bun op? God tell Moses say, ‘A de God ob Abraham, de God ob Isaac an de God ob Jacob.’ <verse number="27" style="v" />Oona Sadducee wrong fa true! Cause dat tell we e de God ob people wa da lib. E ain no God ob dead people.”</para>
  <para style="s">De Law Wa Great Mo Den All de Res</para>
  <para style="r">Matthew 22:34-40; Luke 10:25-28</para>
  <para style="p">
    <verse number="28" style="v" />One Jew Law teacha been dey an e yeh dem da aagy. E know Jedus done ansa dem Sadducee good. So e come ta Jedus aks um say, “Wish law great mo den all de oda law dem?”</para>
  <para style="p">
    <verse number="29" style="v" />Jedus ansa um say, “De law wa great mo den all de oda law dem say, ‘Pay tention oona, Israel people! De Lawd we God, e de onliest Lawd. <verse number="30" style="v" />Ya mus lob de Lawd ya God wid all ya haat, an wid all ya soul, an wid all ya mind, an wid all ya scrent.’ <verse number="31" style="v" />De nex law wa great mo den all de oda res say, ‘Ya mus lob ya neighba de same way ya lob yasef!’ Dey ain no oda law mo greata den dem two yah.”</para>
  <para style="p">
    <verse number="32" style="v" />De Jew Law teacha tell Jedus, “Teacha, ya done ansa scraight! Ya done tell de trute wen ya say de Lawd de onliest God. Dey ain no oda God. <verse number="33" style="v" />Ya done tell de trute wen ya say we mus lob God wid all we haat, all we mind, an all we scrent. An we mus lob oda people roun we same like we lob wesef. E mo betta fa do wa dem two law yah tell we fa do den fa gii God all we offrin, an de sacrifice dem wa we da mek, an all de animal dem wa we da bun fo God.”</para>
  <para style="p">
    <verse number="34" style="v" />Jedus know de Jew Law teacha ansa um sensible, so e tell um say, “Ya done come close ta leh God rule oba ya.”</para>
  <para style="p">Atta dat, ebrybody scaid fa aks Jedus queshon.</para>
  <para style="s">Who Christ de Messiah?</para>
  <para style="r">Matthew 22:41-46; Luke 20:41-44</para>
  <para style="p">
    <verse number="35" style="v" />Wen Jedus been een God House da laan de people, e aks um say, “Hoccome de Jew Law teacha dem say dat Christ, de Messiah, e David son? <verse number="36" style="v" />Cause de Holy Sperit done mek David esef say,</para>
  <para style="q1">‘De Lawd tell me Lawd say,</para>
  <para style="q2">Seddown yah ta me right han side</para>
  <para style="q1">til A pit ya enemy dem ondaneet ya foot.’</para>
  <para style="m">
    <verse number="37" style="v" />David esef call de Messiah ‘Lawd,’ so how de Messiah kin be David son?”</para>
  <para style="s">Jedus Waan Bout de Law Teacha Dem</para>
  <para style="r">Matthew 23:1-36; Luke 20:45-47</para>
  <para style="p">Dey been a big crowd ob people dey wa glad fa yeh wa Jedus say. <verse number="38" style="v" />Wen e beena laan de people mo, e tell um say, “Mus watch out fa de Jew Law teacha dem. Dey like fa waak roun een day long robe een de maakut place so dat de people wa geda dey show um hona. <verse number="39" style="v" />Dem teacha like fa seddown een de mos portant seat een de Jew meetin house. An wen people call um fa come fa feas, dey wahn de bes place weh de big leada dem sit. <verse number="40" style="v" />Dem Law teacha like fa git hole ta de wida ooman dem propaty. An dey da pray long pray fa mek people say dey good fa true. God gwine punish um mo den e gwine punish oda people!”</para>
  <para style="s">De Wida Offrin</para>
  <para style="r">Luke 21:1-4</para>
  <para style="p">
    <verse number="41" style="v" />Jedus been ta God House, an e seddown weh e been able fa see de box weh de people da pit offrin money. E beena look pon de people wiles dey beena come pit dey money eenta de box. Plenty rich people pit heapa money een dey. <verse number="42" style="v" />Den one po wida ooman come pit een two leetle coppa coin wa wot bout a penny. <verse number="43" style="v" />Jedus call e ciple dem togeda an tell um say, “A da tell oona de trute. Dis po wida ooman done pit mo eenta de offrin box den all de oda people. <verse number="44" style="v" />Dey all hab plenty ting an da gii jes a paat ob de money wa dey hab. Bot dis ooman done pit een all e money. E gii all wa e been hab fa lib.”</para>
  <chapter number="13" style="c" />
  <para style="s">Jedus Taak bout God House Gwine Faddown</para>
  <para style="r">Matthew 24:1-2; Luke 21:5-6</para>
  <para style="p">
    <verse number="1" style="v" />Wen Jedus beena come out fom God House, one ob e ciple dem tell um say, “Teacha, look at dem fine big stone an all a dem fine buildin yah!” <verse number="2" style="v" />Jedus ansa say, “Oona see dem big buildin yah? Time da come wen dem all gwine faddown. Ain one stone gwine be lef pontop noda.”</para>
  <para style="s">Bad Time Gwine Come</para>
  <para style="r">Matthew 24:3-14; Luke 21:7-19</para>
  <para style="p">
    <verse number="3" style="v" />Jedus gone ta de Mount Olib, an e beena seddown dey, weh e been able fa see God House. Peter, James, John an Andrew come fa taak ta Jedus, paat fom de oda people. <verse number="4" style="v" />Dey aks um say, “Tell we wa time dem ting gwine happen? Wa sign gwine show we dat all dem ting gwine staat?”</para>
  <para style="p">
    <verse number="5" style="v" />Jedus ansa um say, “Oona mus tek cyah. Mus dohn leh nobody mek oona fool. <verse number="6" style="v" />Plenty people gwine tek me name an come ta oona. Dey gwine say ‘A de Messiah,’ an dey gwine mek plenty people fool. <verse number="7" style="v" />Oona mus dohn warry wen oona yeh de nise ob waa close by oona, an oona yeh nyews bout waa wa da faaway. Dem ting dey haffa be, bot de wol ain gwine end yet! <verse number="8" style="v" />One country gwine fight oda country, an one nation gwine fight oda nation all oba de wol. De groun gwine rumble een plenty place. People ain gwine hab nottin fa nyam. All dem bad ting dey jes de fus ting wa gwine come, same like wen de fus pain come fa de modda wen e chile da bon. Wos ting dem gwine folla atta.”</para>
  <para style="p">
    <verse number="9" style="v" />“Oona mus tek cyah. Cause oona bleebe pon me, people gwine grab hole ob oona an tek oona ta de jedge dem een court. Dey gwine beat oona op een de Jew meetin house. Dey gwine tek oona fo de gobna dem an king dem wa da rule fa dem fa jedge oona. So den, oona gwine dey fa tell dem de Good Nyews wa oona know bout me. <verse number="10" style="v" />People een all de country ob de wol gwine yeh de Good Nyews fus. <verse number="11" style="v" />Ebry time dey grab hole ta oona, tek oona ta court fa trial, mus dohn warry bout wa oona gwine say. Mus dohn study bout dat fo de time come. Cause wen de time come, wasoneba wod wa de Holy Sperit pit een oona mout, dat wa oona mus say. E ain gwine be oona own wod. De Holy Sperit gwine tell oona wa fa say. <verse number="12" style="v" />Some man gwine han oba dey own broda ta people wa gwine kill um. Same fashion, some fada gwine han oba dey chullun ta people wa gwine kill um. Chullun gwine fight dey own fada an modda, han um oba ta people fa leh dem kill um. <verse number="13" style="v" />All de people gwine be ginst oona cause oona bleebe pon me. Bot God gwine sabe ebrybody wa stanop fa me til de wol done end.”</para>
  <para style="s">De Horrible Ting</para>
  <para style="r">Matthew 24:15-28; Luke 21:20-24</para>
  <para style="p">
    <verse number="14" style="v" />“Oona gwine see ‘De Horrible Bad Ting wa mek God place empty’ da stanop een de place weh e ain oughta dey.” (Leh oona wa da read ondastan wa dis mean.) “Wen dat time come, de people een Judea mus ron way quick ta de hill country. <verse number="15" style="v" />Ebrybody wa dey pontop e house mus dohn tek time fa go down eenside de house gin fa tek ting wid um. <verse number="16" style="v" />Ebrybody wa da wok een e fiel mus dohn go back ta e house fa tek e coat wid um. <verse number="17" style="v" />Een dat time dey, e gwine be bad fa ooman dem dat wid chile an ooman wa hab leetle chullun! <verse number="18" style="v" />Oona mus pray ta God dat dem ting yah mus dohn happen een de winta time, wen de rain come. <verse number="19" style="v" />Cause de people een dat time gwine suffa mo den people done suffa fom de time wen God fus mek de wol eben til now. An atta dat, ting like dat ain gwine happen gin. <verse number="20" style="v" />Bot de Lawd done say fo han dat e ain gwine leh dem suffa too many day. E mek de time wen dey gwine suffa be cut shot. Ef e ain done dat, ain nobody been gwine lef een de wol wen dat time come, wen dey suffa so. Bot fa sake ob dem people wa de Lawd done pick, e done mek dat time be cut shot.</para>
  <para style="p">
    <verse number="21" style="v" />So den, wen dat time come, oona mus dohn bleebe nobody ef e tell oona say, ‘Look, de Messiah dey yah!’ or ‘Look, e oba yonda!’ <verse number="22" style="v" />Cause some people gwine come da lie, say dey de Messiah. An some gwine come wa gwine lie, say dey a prophet. Dey gwine do miracle an show plenty sign wa stonish de people. Cause dey wahn fa mek fool ob dem people wa God done pick, ef dey able fa do dat. <verse number="23" style="v" />So oona mus tek cyah. A done tell oona all ting fo dey happen.”</para>
  <para style="s">De Man Wa Come Fom God Gwine Come Gin</para>
  <para style="r">Matthew 24:29-31; Luke 21:25-28</para>
  <para style="p">
    <verse number="24" style="v" />“Atta people done suffa all dem ting, de sun gwine daak an de moon ain gwine shine no mo. <verse number="25" style="v" />De staa dem gwine faddown outta de sky. An de powa dem wa dey een de sky gwine shake, come outta dey place weh dey been. <verse number="26" style="v" />Den ebrybody gwine see de Man wa Come fom God da come down een de cloud dem. E gwine hab greata powa, an bright glory light gwine shine roun um. <verse number="27" style="v" />E gwine sen de angel dem all oba de wol fom one end ta de oda fa geda togeda de people wa e done pick fa be e own.”</para>
  <para style="s">De Ting Wa de Fig Tree Laan We</para>
  <para style="r">Matthew 24:32-35; Luke 21:29-33</para>
  <para style="p">
    <verse number="28" style="v" />“Now den, oona mus look ta de fig tree fa laan fom um. Wen de branch ob dat tree hab nyew life een de spring time an staat fa leaf out, oona know summa da come soon. <verse number="29" style="v" />Same way so, wen oona see dem ting wa A tell oona bout, oona gwine know de time mos yah. <verse number="30" style="v" />A da tell oona fa true, all dem ting mus happen fo de people dead wa da lib now. <verse number="31" style="v" />De sky an all de eart gwine pass way, bot me wod ain neba gwine pass way.</para>
  <para style="s">Ain Nobody Know de Day or de Hour</para>
  <para style="r">Matthew 24:36-44</para>
  <para style="p">
    <verse number="32" style="v" />“Ain nobody know de day, ain nobody know de hour wen dem ting yah gwine happen. Eben de angel deysef an God Son esef ain know. Jes de Fada God, e de onliest one wa know de time wen dem ting gwine happen <verse number="33" style="v" />Oona mus pay tention. Mus tek cyah an pray ta God, cause oona ain know wa time dem ting yah gwine happen. <verse number="34" style="v" />E gwine stan like wen one man da gwine fa trabel faa way fom home. Fo e gone, e lef e house ta e wokman dem. E chaage um all, tell um wa dey fa do, one by one. An e tell de watchman fa tek cyah fa pay tention all de time. <verse number="35" style="v" />So den same fashion, oona mus tek cyah, mus pay tention all de time. Cause oona ain know de time wen de massa ob de house gwine come. Oona ain know ef e gwine come aaly een de night time, een de middle night, fus fowl crow or day clean. <verse number="36" style="v" />Oona mus tek cyah, mus pay tention. Cause ef oona ain pay tention, e gwine come all ob a sudden an find oona da sleep. <verse number="37" style="v" />So dis wa A da tell oona ain jes fa oona, bot e fa all people. Oona all mus tek cyah. Mus pay tention.”</para>
  <chapter number="14" style="c" />
  <para style="s">Dey Mek Plan fa Kill Jedus</para>
  <para style="r">Matthew 26:1-5; Luke 22:1-2; John 11:45-53</para>
  <para style="p">
    <verse number="1" style="v" />E been two day fo de Jew holiday wa dey call Passoba an de Feas ob Unleaven Bread, wen dey nyam bread wa ain hab no yeast. De leada dem ob de Jew priest dem an de Jew Law teacha dem beena try fa find way fa grab hole ta Jedus fa kill um. Bot dey ain wahn de people fa know wa dey da do. <verse number="2" style="v" />Dey say ta one noda, “We ain oughta grab hole ta Jedus now jurin dis holiday wen plenty people dey yah. Cause ef we do, de people gwine fight fa Jedus.”</para>
  <para style="s">One Ooman Naint Jedus Head een Bethany</para>
  <para style="r">Matthew 26:6-13; John 12:1-8</para>
  <para style="p">
    <verse number="3" style="v" />Jedus been een Bethany een Simon house. Simon de man wa been hab leposy. Wiles Jedus beena nyam, one ooman come een wid sweet ointment oll eenside a jar wa dey mek fom alabasta stone. Dat been a spensiz ointment wa dey mek fom de nard plant. De ooman broke de jar mout an pour de dat ointment pon Jedus head. <verse number="4" style="v" />Some ob de people dey git bex. Dey say ta one noda, “Hoccome dis ooman done waste de spensiz ointment like dat? <verse number="5" style="v" />Ef dey been sell dat ointment, dey been able fa git heapa money fa um, mo den wa a man kin mek een a whole yeah, an den dey kin gii de money ta de people wa ain hab nottin.” An dem people buke de ooman bad.</para>
  <para style="p">
    <verse number="6" style="v" />Bot Jedus tell um say, “Oona mus dohn buke dis ooman no mo. Mus dohn bodda um. Dat one fine ting wa e done fa me! <verse number="7" style="v" />People wa ain hab nottin dey dey wid oona all de time, an oona kin hep um wensoneba oona wahn fa hep um. Bot A ain gwine dey dey wid oona all time. <verse number="8" style="v" />De ooman done done all wa e able fa do fa me. E done naint me wid sweet ointment fa mek me body ready head ob time fa wen dey bury me. <verse number="9" style="v" />A da tell oona fa true, all oba de wol, wehsoneba dey da tell people de Good Nyews, dey gwine memba dis ooman an taak bout dis ting wa e done yah.”</para>
  <para style="s">Judas Gree Fa Han Jedus Oba ta E Enemy Dem</para>
  <para style="r">Matthew 26:14-16; Luke 22:3-6</para>
  <para style="p">
    <verse number="10" style="v" />Den Judas Iscariot, one ob de tweb ciple dem, gone off ta de leada dem ob de Jew priest dem. Judas gone fa tell um say e gwine han Jedus oba ta dem. <verse number="11" style="v" />Dey been too glad fa yeh wa e say, an dey gree fa gim money. So den Judas staat da look fa chance fa han Jedus oba ta dem.</para>
  <para style="s">Jedus Nyam de Passoba Meal wid E Ciple Dem</para>
  <para style="r">Matthew 26:17-25; Luke 22:7-14, 21-23; John 13:21-30</para>
  <para style="p">
    <verse number="12" style="v" />E been de fus day ob de Jew holiday ob Unleaven Bread, wen de Jew dem da nyam bread wa ain hab no yeast. Dey alltime kill lamb dat day fa memba de Passoba, how dey ole people done come outta Egypt. Jedus ciple dem aks Jedus say, “Weh ya wahn we fa go fa git de Passoba meal ready fa ya?” <verse number="13" style="v" />Jedus sen two ob um, tell um say, “Mus go eenta de city, weh oona gwine meet op wid a man wa da tote a wata jug. Oona mus go wid um. <verse number="14" style="v" />Wen oona reach de house weh e gone een, oona mus tell de poson wa own de house say, ‘De Teacha wahn fa know weh de room weh e gwine nyam de Passoba meal wid e ciple dem?’ <verse number="15" style="v" />Den de man gwine show oona one big opstair room. E done ready de room fa we, an ebryting wa we need dey eenside dey. An dey een dat room, oona gwine git ebryting ready fa we fa nyam de meal fa memba de Passoba.”</para>
  <para style="p">
    <verse number="16" style="v" />De ciple dem gone ta de city. Dey find all ting jes like Jedus done tell um. So dey git ebryting ready fa nyam de meal fa memba de Passoba.</para>
  <para style="p">
    <verse number="17" style="v" />Wen sun done set fa red, Jedus an de tweb ciple dem come ta dat house. <verse number="18" style="v" />Wiles dey beena nyam, Jedus say, “A da tell oona, one ob oona gwine han me oba ta me enemy dem. One ob oona wa da nyam yah wid me now gwine do um.”</para>
  <para style="p">
    <verse number="19" style="v" />De ciple dem been too saaful. One by one dey aks Jedus say, “Fa sho, ya ain mean me, ainty?”</para>
  <para style="p">
    <verse number="20" style="v" />Jedus ansa say, “One ob oona tweb gwine do um, one ob oona wa da dip e bread een de same dish yah, da nyam wid me. <verse number="21" style="v" />De Man wa Come fom God gwine dead, jes like dey done write bout um een God Book. Bot e gwine be too bad fa dat man wa gwine sell de Man wa Come fom God! E been faa betta fa dat man dey ef e ain neba been bon!”</para>
  <para style="s">De Meal wa We Nyam fa Memba de Lawd</para>
  <para style="r">Matthew 26:26-30; Luke 22:14-20; 1 Corinth 11:23-25</para>
  <para style="p">
    <verse number="22" style="v" />Wiles dey beena nyam, Jedus tek bread, e pray, tell God say, “Tankya fa de bread.” E broke de bread an gim ta e ciple dem. E tell um say, “Oona tek dis bread yah, nyam um. Dis yah me body.”</para>
  <para style="p">
    <verse number="23" style="v" />Den e tek one cup wid wine een um. E pray, tell God tankya fa de wine. Den e gii de cup ta e ciple dem, an dey all drink fom de cup. <verse number="24" style="v" />Jedus tell um say, “Dis yah me blood. A gwine dead, da sacrifice me blood fa sabe a whole heapa people. Me blood gwine show ebrybody dat God gwine do same like e done say e fa do, wen e mek de nyew greement wid e people. <verse number="25" style="v" />A da tell oona fa true, A ain gwine drink wine gin, til de time wen A drink de nyew wine een de place weh God da rule.”</para>
  <para style="p">
    <verse number="26" style="v" />Den dey sing one hymn an gone out ta de Mount Olib.</para>
  <para style="s">Jedus Taak Bout Peter</para>
  <para style="r">Matthew 26:31-35; Luke 22:31-34; John 13:36-38</para>
  <para style="p">
    <verse number="27" style="v" />Jedus tell e ciple say, “Oona all gwine bandon me, lef me lone. Cause dey done write een God Book say, ‘God gwine shrike de shephud an de sheep gwine scatta.’ <verse number="28" style="v" />Bot wen A git op fom mongst de dead people an lib gin, A gwine go ta Galilee head ob oona. Oona gwine go meet me dey.”</para>
  <para style="p">
    <verse number="29" style="v" />Peter ansa um scrong mout say, “Eben ef all de oda ciple dem bandon ya, A ain gwine bandon ya neba!”</para>
  <para style="p">
    <verse number="30" style="v" />Jedus tell Peter say, “A da tell ya fa true, dis same night, fo de cock crow two time, ya gwine say shree time dat ya ain know me.”</para>
  <para style="p">
    <verse number="31" style="v" />Peter ansa mo scrong mout say, “Eben ef A haffa dead wid ya, A ain gwine neba say A ain know ya!”</para>
  <para style="p">An all de oda ciple dem say de same ting.</para>
  <para style="s">Jedus Pray Een Gethsemane</para>
  <para style="r">Matthew 26:36-46; Luke 22:39-46</para>
  <para style="p">
    <verse number="32" style="v" />Jedus an e ciple reach one place wa name Gethsemane. Jedus tell um say, “Oona seddown yah. A gwine go fa pray.” <verse number="33" style="v" />Jedus tek Peter, James an John wid um. An Jedus git too saaful an hebby hebby haat. <verse number="34" style="v" />E tell um say, “Me haat so hebby dat A feel like A gwine dead. Oona stay yah an pray. Mus dohn sleep.” E git down flat pon de groun da pray ta God. E aks um say, “Fada, ef ya say e kin be, A aks ya fa sabe me. Tek way dis time wa da come wen A haffa suffa an dead so.”</para>
  <para style="p">
    <verse number="35" style="v" />Jedus lef um, gone a leetle way foda. E git down flat pon de groun fa pray ta God. <verse number="36" style="v" />An e say, “Fada, me Fada, ya able fa do all ting. Please sah, tek way dis cup wa A fa suffa. Stillyet, mus dohn do wa A wahn. Mus do wa ya wahn.”</para>
  <para style="p">
    <verse number="37" style="v" />Den Jedus come back ta de shree ciple dem. E find um sleep. E tell Peter say, “Simon, ya da sleep, ainty? Ya ain able fa stay wake eben a leetle wiles?” <verse number="38" style="v" />Jedus tell um say, “Oona mus dohn sleep. Mus pray so dat oona ain gwine do ebil wen Satan try fa mek oona do um. Oona wahn fa do de right ting, bot oona ain hab scrent fa do um.”</para>
  <para style="p">
    <verse number="39" style="v" />Jedus lef um gin, e gone on a leetle way. E pray wid de same wod e beena pray de fus time. <verse number="40" style="v" />Den e come back gin an find Peter, James an John sleep. Dey ain been able fa keep dey eye open, an dey ain know wa fa say ta Jedus.</para>
  <para style="p">
    <verse number="41" style="v" />Jedus gone way gin an pray. Wen e come back fa de shree time, e tell um say, “Oona stillyet da sleep an res? Dat nuff fa now. De time done come. Look yah! Sinna man gwine han de Man wa Come fom God oba ta de enemy. <verse number="42" style="v" />Git op. Leh we go meet um. Oona look yah. See de man wa da han me oba ta me enemy. E da come yah now!”</para>
  <para style="s">Dey Grab Hole ta Jedus</para>
  <para style="r">Matthew 26:47-56; Luke 22:47-53; John 18:3-12</para>
  <para style="p">
    <verse number="43" style="v" />Wiles Jedus beena say dat, Judas, one ob de tweb ciple dem, git dey. A bunch ob people been wid um, da tote knife an big stick fa fight wid. De Jew priest leada dem, de Jew Law teacha dem an de oda Jew big leada dem done sen dem people wid Judas. <verse number="44" style="v" />Judas done been tell dem people heada time how dey gwine know Jedus. E been say, “De Man wa A gwine kiss, dat de Man oona wahn. Mus grab hole ta um, tek um way wid gyaad roun um.”</para>
  <para style="p">
    <verse number="45" style="v" />Wen Judas git dey, e gone op ta Jedus, say, “Teacha!” Den e kiss um. <verse number="46" style="v" />De people grab hole ta Jedus an hole um tight. <verse number="47" style="v" />One ob dem wa beena stanop dey dey by Jedus pull out e knife. E scrike de slabe ob de head man ob de Jew priest leada dem. Dat man cut off de slabe yea. <verse number="48" style="v" />Jedus tell de crowd say, “Oona haffa come wid knife an big stick fa grab hole ta me, ainty? A ain no tief. <verse number="49" style="v" />Ebry day A been dey wid oona een God House, da teach bout God. Bot oona ain neba grab hole ta me. Bot all wa dey done write een God Book haffa come true.”</para>
  <para style="p">
    <verse number="50" style="v" />Den all de ciple dem lef Jedus an ron way.</para>
  <para style="p">
    <verse number="51" style="v" />One nyoung man beena folla long hine Jedus. Dat man ain hab no cloes on cepin a piece ob linen closs. An de people try fa grab hole ta um. <verse number="52" style="v" />Bot de man lef de closs een dey han an ron way nekid.</para>
  <para style="s">Dey Tek Jedus ta de Jew High Court</para>
  <para style="r">Matthew 26:57-68; Luke 22:54-55, 63-71; John 18:13-14, 19-24</para>
  <para style="p">
    <verse number="53" style="v" />Dey tek Jedus ta de head man ob de Jew priest leada dem, eenta e house. All de leada dem ob de Jew priest, de oda Jew leada dem an de Jew Law teacha dem beena geda dey. <verse number="54" style="v" />Peter beena folla long hine Jedus fom a way off. E folla long eenta de head man yaad. Wen e reach dey, Peter gone seddown close ta de gyaad dem, da waam esef by de fire. <verse number="55" style="v" />De leada dem ob de Jew priest dem an all de oda Jew leada dem wa jedge een de Jew High Court beena look fa find some poson fa taak ginst Jedus, say e done ebil ting, so dat dem leada kin kill um. Bot dey ain been able fa find nobody. <verse number="56" style="v" />A heapa people tell lie ginst Jedus, bot dey ain mek dey story gree.</para>
  <para style="p">
    <verse number="57" style="v" />Den some people stanop an tell dis lie ginst Jedus. <verse number="58" style="v" />Dey say, “We done yeh Jedus say, ‘A gwine stroy God House yah wa people done mek. An A gwine tek shree day fa mek oda God House, wa no poson gwine hep mek.’ ” <verse number="59" style="v" />Bot dem people yah wa say dat ginst Jedus ain neba mek dey story gree needa.</para>
  <para style="p">
    <verse number="60" style="v" />De head man ob de Jew priest leada dem stanop een front ob dem all. E aks Jedus say, “Wa mek dem people yah say ya done dem ebil ting? Wa ya say bout dat?”</para>
  <para style="p">
    <verse number="61" style="v" />Bot Jedus neba say a mumblin wod. De head man ob de priest dem keep on da quizzit um. E aks um say, “Ya de Messiah, de Son ob de God we praise? Tell we.”</para>
  <para style="p">
    <verse number="62" style="v" />Jedus ansa um say, “Yeah, A de Messiah. Oona gwine see de Man wa Come fom God, da seddown ta de right han side ob God wa hab all powa. An oona gwine see me da come ta dis wol da ride pon heaben cloud!”</para>
  <para style="p">
    <verse number="63" style="v" />De head man ob de priest dem bex fa true til e teah e cloes an say, “We ain need no mo people fa taak ginst um, ainty? <verse number="64" style="v" />Oonasef done yeh de ebil ting e say ginst God. Wa oona say?”</para>
  <para style="p">All dem leada wa beena jedge dey een de Jew High Court condemn Jedus, say e oughta dead.</para>
  <para style="p">
    <verse number="65" style="v" />Some dem staat fa spit pon Jedus. Dey tie a closs oba e eye. Den dey slap um an say, “Guess who dat slap ya? Tell we!” De gyaad deysef tek um an beat um op.</para>
  <para style="s">Peter Say E Ain Know Jedus</para>
  <para style="r">Matthew 26:69-75; Luke 22:56-62; John 18:15-18, 25-27</para>
  <para style="p">
    <verse number="66" style="v" />Peter been dey, down een de yaad, wen one de gyal dem wa wok fa de head man ob de priest dem come by. <verse number="67" style="v" />Wen e see Peter da waam esef by de fire dey dey, dat gyal look um dead een de face an say, “Yasef beena gone longside Jedus wa come fom Nazareth.”</para>
  <para style="p">
    <verse number="68" style="v" />Bot Peter say e ain know Jedus. E ansa de gyal say, “A ain know wa ya da taak bout.” An Peter gone out close ta de gate. Same time a cock crow.</para>
  <para style="p">
    <verse number="69" style="v" />Wen de gyal see Peter dey, e tell de people wa beena stan roun, say gin, “Dis man yah one ob dem wa beena gone longside Jedus!” <verse number="70" style="v" />Bot Peter say gin, “A ain know um.”</para>
  <para style="p">Atta a leetle bit, de people wa beena stan roun dey tell Peter say, “Fa true, ya cyahn say ya ain one ob dem wa been wid Jedus, cause yasef come fom Galilee.”</para>
  <para style="p">
    <verse number="71" style="v" />Peter say, “A da tell oona fa true! Leh God mek me suffa ef A ain taak scraight. A ain know dat man oona da taak bout!”</para>
  <para style="p">
    <verse number="72" style="v" />Same time e say dat, a cock crow noda time. Peter memba wa Jedus done been tell um. Jedus done been say, “Fo de cock crow two time, ya gwine say shree time dat ya ain know me.” Peter buss out da cry.</para>
  <chapter number="15" style="c" />
  <para style="s">Dey Tek Jedus ta Pilate</para>
  <para style="r">Matthew 27:1-2, 11-14; Luke 23:1-5; John 18:28-38</para>
  <para style="p">
    <verse number="1" style="v" />Wen day clean broad, de leada dem ob de Jew priest dem, de oda Jew leada dem, de Jew Law teacha dem, an all de oda memba dem ob de Jew Council geda togeda fa mek plan ginst Jedus. Dey mek de gyaad dem tie op Jedus han an tek um way fa go ta Gobna Pilate. <verse number="2" style="v" />Pilate aks Jedus say, “Ya de king ob de Jew people?”</para>
  <para style="p">Jedus ansa um say, “Dat so, jes like ya say.”</para>
  <para style="p">
    <verse number="3" style="v" />De leada dem ob de Jew priest dem beena cuse Jedus, say e done do plenty ebil ting. <verse number="4" style="v" />Pilate aks Jedus noda time say, “Ya ain got nottin fa say fa ansa um? Ya yeh all dem ebil ting wa dey say ya done?”</para>
  <para style="p">
    <verse number="5" style="v" />Stillyet Jedus ain ansa nottin, an Pilate been stonish.</para>
  <para style="s">Dey Say Jedus Haffa Dead</para>
  <para style="r">Matthew 27:15-26; Luke 23:13-25; John 18:39–19:16</para>
  <para style="p">
    <verse number="6" style="v" />Ebry yeah wen de Passoba holiday come, Pilate nyuse fa free one poson wa de Jew people wahn fom outta de jailhouse. <verse number="7" style="v" />An jurin dis time yah, some people done been riot een dat country, an dem wa done kill a poson been pit eenta de jailhouse. One dem een de jailhouse been a man name Barabbas. <verse number="8" style="v" />De crowd come geda togeda dey ta Pilate yaad. Dey aks Pilate fa leh one poson outta de jailhouse fa de people, same like e beena do ebry yeah. <verse number="9" style="v" />Pilate aks de people say, “Oona wahn me fa leh de Jew people king go free?” <verse number="10" style="v" />E been know dat de leada dem ob de Jew priest dem been han Jedus oba ta um cause dey been jealous ob um.</para>
  <para style="p">
    <verse number="11" style="v" />Bot de leada dem ob de Jew priest dem chaage de crowd fa tell Pilate dey wahn um fa free Barabbas fom outta de jailhouse, stead ob Jedus. <verse number="12" style="v" />Pilate aks de people say, “Well den, wa A gwine do wid de man oona call de Jew people king?”</para>
  <para style="p">
    <verse number="13" style="v" />Dey holla back ta Pilate say, “Kill Jedus. Nail um pon de cross!”</para>
  <para style="p">
    <verse number="14" style="v" />Pilate aks um say, “Wa fa? Wa ebil ting e done?”</para>
  <para style="p">De people holla mo louda say, “Kill um. Nail um pon de cross!”</para>
  <para style="p">
    <verse number="15" style="v" />So fa mek de crowd heppy, Pilate leh Barabbas outta de jailhouse. E chaage de sodja dem fa beat Jedus. Den e hab dem tek Jedus fa kill um, nail um pon de cross.</para>
  <para style="s">De Sodja dem Hole Jedus Cheap</para>
  <para style="r">Matthew 27:27-31; John 19:2-3</para>
  <para style="p">
    <verse number="16" style="v" />De sodja dem tek Jedus eenta one yaad eenside ob Gobna Pilate bighouse. Dey geda togeda all de oda sodja dem dey. <verse number="17" style="v" />Cause de people call Jedus King, de sodja dem dress Jedus een a purple robe fa laugh at um. Dey mek a crown fom bramble branch an pit um pon e head. <verse number="18" style="v" />Den dey hole um cheap, hail um say, “Leh de Jew people King hab long life!” <verse number="19" style="v" />Dey beat Jedus wid a stick pon e head, an dey spit pon um. An dey kneel down fo um fa laugh at um, mek like dey da woshup um. <verse number="20" style="v" />Atta dey been shru hole um cheap, dey pull de purple robe off um an pit e own cloes back pon um. Den dey tek um fa kill um, nail um pon de cross.</para>
  <para style="s">Dey Nail Jedus pon de Cross</para>
  <para style="r">Matthew 27:32-44; Luke 23:26-43; John 19:17-27</para>
  <para style="p">
    <verse number="21" style="v" />Wiles dey beena gwine, dey meet one man name Simon, wa been bon een Cyrene. E been Alexander an Rufus dem fada. Simon beena come fom de countryside, da gwine ta Jerusalem. De sodja dem mek Simon tote de cross fa Jedus. <verse number="22" style="v" />Dey tek Jedus ta a place dey call Golgotha. Dat mean “De Place wa Stan Like Man Skull.” <verse number="23" style="v" />Dey mix wine wid a medicine wa dey call myrrh. Dey gim ta Jedus fa drink, bot e neba drink um. <verse number="24" style="v" />Den de sodja dem nail Jedus pon de cross. Dey shrow dice fa share Jedus cloes mongst um, see who gwine git wa piece. <verse number="25" style="v" />E been nine o’clock een de maanin wen dey nail Jedus pon de cross. <verse number="26" style="v" />Dey write down de chaage dey been hab ginst Jedus. De chaage say, “DE KING OB DE JEW PEOPLE.” <verse number="27" style="v" />Dat same time, dey nail op two tief, each pon e own cross. Dey pit one cross pon Jedus right han side an de oda pon Jedus lef han side. [ <verse number="28" style="v" />So de ting wa dey done write een God Book come true, wa dey say, “People tink say dat e mongst dem wickity man.”]</para>
  <para style="p">
    <verse number="29" style="v" />De people wa beena pass by shrow slam at Jedus. Dey shake dey head an tell um say, “So dey! Ya beena say ya gwine stroy God House an tek shree day fa build um back op! <verse number="30" style="v" />Well den, sabe yasef now. Come down fom de cross!”</para>
  <para style="p">
    <verse number="31" style="v" />Same way so, de leada dem ob de Jew priest dem an de Jew Law teacha dem beena hole Jedus cheap, shrow slam at um. Dey say ta one noda, “E been sabe oda people, bot e ain able fa sabe esef! <verse number="32" style="v" />Leh we see de Messiah, de king ob Israel, come down fom de cross now, so dat we kin bleebe een um!”</para>
  <para style="p">De two oda man wa done been nail pon dey cross close by Jedus, deysef shrow slam at um.</para>
  <para style="s">De Det Ob Jedus</para>
  <para style="r">Matthew 27:45-56; Luke 23:44-49; John 19:28-30</para>
  <para style="p">
    <verse number="33" style="v" />E been high noon an all dat lan git daak, daak. E been daak fa shree hour. <verse number="34" style="v" />At shree o’clock Jedus holla loud, say, “Eloi, Eloi, lama sabachthani?” Dat mean, “Me God, me God, hoccome ya da bandon me?”</para>
  <para style="p">
    <verse number="35" style="v" />Some ob de people wa beena stanop close by de cross, dey yeh wa Jedus say. Dey say, “Listen, e da call Elijah fa come hep um!” <verse number="36" style="v" />One ob dem ron go soak a sponge wid wine winega an tie de sponge pon de end ob a long stick. Den e hice de stick op ta Jedus lip, try fa git Jedus fa suck de sponge. E say, “Hole on! Leh we see ef Elijah gwine come fa tek um down fom de cross!”</para>
  <para style="p">
    <verse number="37" style="v" />Jedus holla loud an den e dead.</para>
  <para style="p">
    <verse number="38" style="v" />Jes den, de big tick curtain wa beena hang eenside God House split down de middle, fom de top down ta de bottom. <verse number="39" style="v" />De sodja dem leada, wa beena stanop fo de cross see how Jedus done holla out ta God an dead. E say, “Fa true, dis man yah God Son!”</para>
  <para style="p">
    <verse number="40" style="v" />Some ooman been stanop faaway, da look. Some ob dem been Mary Magdalene, an Mary wa been de modda ob de nyoung James an e broda Joseph, an Salome. <verse number="41" style="v" />Wen Jedus been dey een Galilee, dem ooman beena trabel long wid um an hep um. An plenty oda ooman wa done come ta Jerusalem wid Jedus been stanop dey da look.</para>
  <para style="s">Joseph Pit Jedus Body een a Tomb</para>
  <para style="r">Matthew 27:57-61; Luke 23:50-56; John 19:38-42</para>
  <para style="p">
    <verse number="42" style="v" />E been de Preparation Day. Dat de day wen de Jew people git ready fa dey Woshup Day. An e been jes a leetle bit fo de sun set. <verse number="43" style="v" />Joseph wa come fom Arimathea town been dey. E been a big man een de Jew Council. Joseph beena look fa de time wen God gwine come fa rule dis wol, an e ain been scaid fa go ta Pilate an aks um fa Jedus body. <verse number="44" style="v" />Pilate been stonish wen e yeh dat Jedus done dead. E sen call fa de sodja dem leada an aks um ef fa true Jedus done dead. <verse number="45" style="v" />Wen de sodja dem leada tell Pilate dat Jedus done dead fa true, Pilate tell Joseph dat e kin go git Jedus body. <verse number="46" style="v" />Joseph gone buy some fine linen closs. E tek Jedus body down fom de cross an wrop um op een de closs. Den Joseph pit um eenside a tomb wa done been dig outta de rock. An Joseph tek a big stone an roll um cross de tomb doormout fa kiba um op. <verse number="47" style="v" />Mary Magdalene an Mary wa been de modda ob Joseph beena watch an dey see weh Joseph fom Arimathea pit Jedus body.</para>
  <chapter number="16" style="c" />
  <para style="s">Jedus Git op fom Mongst de Dead People an Lib Gin</para>
  <para style="r">Matthew 28:1-8; Luke 24:1-12; John 20:1-10</para>
  <para style="p">
    <verse number="1" style="v" />Wen de Jew Woshup Day done pass, Mary Magdalene an Mary wa been James modda, an Salome gone buy spice ointment wa hab fine smell fa go rub um pon Jedus body. <verse number="2" style="v" />Aaly een de maanin de fus day ob de week, jes atta day clean broad, dey gone ta de tomb. <verse number="3" style="v" />Wiles dey beena gwine, dey beena aks one noda say, “Who dat gwine roll way de stone fa we, dat stone wa kiba de tomb doormout?” <verse number="4" style="v" />Bot wen dey look op at de tomb, dey see dat de big stone wa beena kiba de doormout done been roll way. An dat been a big big stone. <verse number="5" style="v" />Wen de ooman dem gone eenside de tomb, dey see one nyoung man dress op een a long white robe. E beena seddown pon de right han side. An dem ooman been stonish down.</para>
  <para style="p">
    <verse number="6" style="v" />De nyoung man tell um say, “Oona mus dohn be stonish. A know dat oona da look fa Jedus fom Nazareth, wa done been nail pon de cross an dead. E ain yah. E done rise op fom mongst de dead people an e da lib gin! Look, dis yah de place weh dey done lay um down. <verse number="7" style="v" />Oona go tell Peter an e oda ciple dem say, ‘E da gwine fo oona ta Galilee. Oona gwine meet um dey, same like e done tell oona.’ ”</para>
  <para style="p">
    <verse number="8" style="v" />De ooman dem been all shake op an scaid. Dey come outta de tomb an ron way fom dey. Dey ain say nottin ta nobody cause dey been scaid down.</para>
  <para style="s">Jedus Appeah ta E Ciple Dem</para>
  <para style="r">Matthew 28:9-10, 16-20; Luke 24:13-53; John 20:11-23; De Postle Dem 1:6-11</para>
  <para style="p">[ <verse number="9" style="v" />Now den, aaly een de maanin pon de fus day ob de week, Jedus done rise op fom mongst de dead people, da lib gin. E come fus ta Mary Magdalene. Mary been de ooman wa been hab seben ebil sperit eenside um wa Jedus done dribe outta um. <verse number="10" style="v" />Atta Mary see Jedus, e gone ta dem people wa beena folla longside um. Dey still beena cry out an moan cause Jedus done dead. Mary tell um all wa done happen. <verse number="11" style="v" />Stillyet wen dey yeh dat Jedus da lib gin an dat Mary esef done shim, dey ain bleebe wa e say.</para>
  <para style="p">
    <verse number="12" style="v" />Noda time atta dat, two man wa beena waak wid Jedus beena gwine ta one willage. Wiles dey da waak, Jedus come ta um, bot e look diffunt. <verse number="13" style="v" />De two man gone back ta Jerusalem an tell de oda res wa done happen. Bot dey ain bleebe dem man needa.</para>
  <para style="p">
    <verse number="14" style="v" />Atta dat, Jedus come ta de leben ciple wen dey beena nyam. E buke um cause dey ain been bleebe dat e da lib, an cause dey been too haad head fa bleebe dem people wa done been shim atta e done git op fom mongst de dead people an lib gin. <verse number="15" style="v" />Jedus tell um say, “Oona mus go all oba de wol an tell all de people de Good Nyews bout me. <verse number="16" style="v" />De poson wa bleebe de Good Nyews an git bactize, God gwine sabe dat poson. Bot de one wa ain bleebe de Good Nyews, God gwine jedge um. <verse number="17" style="v" />Dem people wa bleebe de Good Nyews, God gwine gim powa fa do dem miracle yah. Een me name dey gwine dribe ebil sperit outta people, dey gwine taak een nyew tongue. <verse number="18" style="v" />Ef dey pick op snake or ef dey drink pison, nottin ain gwine hut um. Dey gwine pit dey han pon sick people an pray fa dem fa be well, an dem people gwine git well.”</para>
  <para style="p">
    <verse number="19" style="v" />Wen de Lawd Jedus done taak ta e ciple dem, God tek Jedus op eenta heaben. Jedus gone seddown ta God right han fa rule wid um. <verse number="20" style="v" />De ciple dem gone all oba, da tell people de Good Nyews. An de Lawd Jedus hep um, gim powa fa do miracle so dat de people know dat wa de ciple dem say, e true fa sho.]</para>
</usx>